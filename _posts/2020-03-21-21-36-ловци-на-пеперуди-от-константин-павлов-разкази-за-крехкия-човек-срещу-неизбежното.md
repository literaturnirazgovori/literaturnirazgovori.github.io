---
layout: post
hidden: true
title: >-
  "Ловци на пеперуди" от Константин Павлов - разкази за крехкия човек срещу
  неизбежното
subtitle: >-
  Здравословният, и донякъде старомоден, реализъм на този сборник, с неговите
  кротки човешки истории, успя да ме разсея и да ми донесе нормалност в момент,
  в който съзнанието ми е неспособно да се съсредоточи върху друго освен
  информационната истерия покрай корона вируса
author: Antonia
image: /Uploads/lovcinapeperudi.jpg
category: bookreviews
category2: ''
tags:
  - Константин Павлов
  - ловци на пеперуди
  - разкази
  - Жанет 45
  - рецензия
schedule: ''
---
Здравословният, и донякъде старомоден, реализъм на този сборник, с неговите тихи човешки истории, успя да ме разсея и да ми донесе нормалност в момент, в който съзнанието ми е неспособно да се съсредоточи върху друго освен информационната истерия покрай корона вируса. Вероятно това само по себе си е някаква атестация, най-малкото за уютна четивност. Още повече, че много от разказите тук са от моя предпочитан тип - тези, в "които уж нищо не се случва". 

\==

"Ловци на пеперуди" (Жанет 45, 2019) събира 14 разказа в три цикъла - "Лесидренски истории", "Малки истории" и "Истории за пясъчни лилии", които носят по нещо от почерка на някои от класическите български разказвачи. Иначе може би последната подобна книга, която четох, бе "Тази вечер нищо не е случайно" на Палми Ранчев.

\==

Най-честият разказвач в "Ловци на пеперуди" е самият автор и затова сборникът има автобиографичен привкус дори когато авторът избира да се скрие зад алтер-егото на герой в трето лице. Той подхожда към себе си с искреност и самоирония и същевременно с емпатия и липса на осъдителност към останалите герои, често проявления на "малкия човек" - селяни, рибари, проститутки, пияници, таксиметрови шофьори, бездомници. Впрочем този сборник може да се чете и като един разпокъсан роман, споен от присъствието на автора си. 

\==

Константин Павлов има специфичен почерк, като го имам предвид почти в графичен смисъл. Обичайната дължина на един негов абзац е... едно изречение. А изреченията са телеграфни, почти репортерски или може би по-точното е сценографски, каквато е и професията на автора, определено оставила отзвук в писането му, в начина, по който просто и реалистично предава сцените и диалозите. Подобно писане създава ритъм, с чиято леснота парадоксално трябва да се свикне. Отчитам като редакторски пропуск факта, че с използването на удивителни и многоточия след всяко н-то изречение в сборника определено се е прекалило. Смятам ги за прийом на начинаещия и неопитен писател, което Константин Павлов определено не (бива) да е. Като говорим за тази насечена краткост, някои от самите разкази представляват само един единствен спомен или сцена и не носят обичайното сюжетно разгръщане. Понякога следващият разказ се явява като продължение или предистория.  



Чувството, с което останах самата аз след прочита, е на носталгия, на смирена и всепроникваща меланхолия. И макар че не мога да споделя абсолютния възторг на Митко Новков, който е и редактор на книгата, съм съгласна с това, което той нарича "тиха кротост на говоренето" при Константин Павлов. За мен в него има и меко чешитство, и грубовато добродушие, и някаква много подмолна поетичност, и отказ от поуки и заключения. Понякога ключът към разказът се оказва един жест, помръдване, звук, нелогично хрумване и постъпка, отказ от действие, примирение...



Във повечето от тях обаче като че ли различавам основен мотив - а именно неспокойствието на обикновения човек и срещата му с неизбежното. Това може да е старостта, която идва да разкъса самотната кака Пена, или водата, която идва да потопи долината в планиран язовир и да покрие вечността на каменните къщи, или котката, която изяжда мистериозната птица, метафора на неуловимото вдъхновение, или невидимите цигани катунари, убили една от деветте кози, които са като дъщери на Дочо, или неясната диагноза, която очакваме от лекаря, или непознатия любовник на жената на шофьора, или фалитът и бедността, които ни застигат, или настъплението на безвластните строежи към красивите дюни, обсипани с пясъчни лилии.    



Пред неумолимото настъпление на тези обстоятелства човекът е крехко същество. И също като птицата е просто храна за природата или като паякът е строител на конструкция, която неведоми за него сили в миг отнасят. Константин Павлов пише за онова, което ни се изплъзва, подобно на красивите пеперуди, очертава безсилието на абстрактното и неопределимото срещу баналното и битовото (класическата музика, която боготвори баща му, срещу майката, която пържи кюфтета), но също така и миговете на постигнат смисъл, миниатюрно чудо или тържество (като циганката, на която героя за първи път в живота й показва морето или китарата, която купува на дъщеря си с парите от един развод). Или спомена за любовта на младостта в един дъждовен Созопол от 70-те - топла въпреки неудобствата и студения чаршаф. Всеки, който е спал (и правил любов) на две легла, събрани в едно, както е в един от разказите, знае за какво говоря ("Ръбовете на двете легла ме убиват ужасно и утре целият ще съм схванат. Но не ми пука")



Любимият ми цикъл в този сборник е селския, лесидренския. Разказите в него са като че ли най-фино философски и по-добре издържани, докато другите, градските, имат по-банални и не съвсем добре овладени сюжети. Авторът разказва, че е прекарал година край езерото (всъщност язовир) в каравана, където е срещнал и героите си такива, каквито ги е и обикнал.
