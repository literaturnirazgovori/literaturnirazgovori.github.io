---
layout: post
hidden: false
title: 'Рецензия: Веселина Седларска, "Депресията те обича"'
subtitle: >-
  Една от най-известните български журналистки говори откровено и от първо лице
  за сивата си спътница - болестта на нашето съвремие - като я разглежда откъм
  всичките й аспекти, търпеливо развенчавайки упоритите митове и заблуди,
  свързани с нея
author: Antonia
image: /Uploads/veselinasedlarska.jpg
category: bookreviews
ozone-link: 'https://www.ozone.bg/product/depresiyata-me-obicha/'
tags:
  - Веселина Седларска
  - депресията ме обича
  - рецензии
  - книга
  - роман
  - Сиела
pageviews: 24
---
Публицистика на високолитературно ниво, изследване върху депресията, наръчник по оцеляване, изповед, мемоари, репортаж, социологическо изследване, диетични препоръки: романът на Веселина Седларска "Депресията ме обича" (изд. "Сиела" 2018) е всичко това. \
\
==

Една от най-известните български журналистки говори откровено и от първо лице за сивата си спътница - болестта на нашето съвремие - като я разглежда откъм всичките й аспекти, търпеливо развенчавайки упоритите митове и заблуди, свързани с нея. 

\==

Тази тежка книга е написана с майсторска лекота, сякаш просто сме седнали да си споделяме и разказваме истории от живота с увлекателност, която бързо прелиства тези двеста страници. В тях интелигентният читател ще прочете всичко онова, за което отдавна би следвало да се е информирал сам, ще си припомни новинарски събития и ще препотвърди собствени наблюдения за състоянието на нацията. 

\==

Човешките истории в книгата, които се редуват с описанията на това какво е и какво не е депресията, засмукват, предизвикват (само)разпознаване и идентификация, и човек неизбежно възкликва: точно така е, или пък - имах точно такъв приятел, или - и при мен е така. Или както казва един от героите - писателят Атанас Славов: "Тъй ш'ий тя". 

\==

Чрез този калейдоскоп от близки до всеки от нас герои и разкази, Седларска прави анамнеза на обществото ни, поставя националните диагнози на бедността, синдрома на жертвата, измамничеството, неспазването на правила, пилотажа на самотек, опорните точки в политическото (не)говорене, липсата на реформи - все неща, които привидно нямат връзка с основната тема, но те доближават до едно подземно, познато, родно състояние на духа, навярно много близко до депресията. 

\==

Книгата е и надвременна - в областта за депресията, и крайно актуална - като по отношение на второто може би ще бъде по-лесно четена и разбирана от преки съвременници. Препоръчвам.
