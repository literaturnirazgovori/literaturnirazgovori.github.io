---
layout: post
hidden: false
title: Нов роман на Ани Ерно на български - за "Изпитанието" да абортираш
subtitle: >-
  Книгата е плод на тази нейна лична травма, която я сродява с хиляди жени по
  света, както и на битката ѝ да няма повече жертви на криминални аборти
author: Antonia
image: /Uploads/annieernouxhappening.jpg
category: newbooks
category2: ''
tags:
  - 'Ани Ерно '
  - Изпитанието
  - Лист
  - роман
  - нова книга
schedule: ''
pageviews: 110
---
Нов роман на нобеловата лауреатка Ани Ерно - „Изпитанието”, излиза на български. Книгата разказва за битка отпреди половин век, която е болезнено и актуална днес.

\==

„Аз да не съм водопроводчик!” – това изречение е жигосано в сърцето на френската писателка. Тя го чува от млад хирург в нощта на 20 срещу 21 януари 1964 г., когато животът ѝ виси на косъм след усложнения от криминален аборт. По онова време тя е студентка без пари и връзки и е принудена да престъпи закона, защото няма друг изход. 

\==

Романът „Изпитанието” е плод на тази нейна лична травма, която я сродява с хиляди жени по света, както и на битката ѝ да няма повече жертви на криминални аборти и за правото на жените сами да решават дали и кога да имат деца. 

\==

Тези дни книгата, писана преди 23 години, излезе за първи път на български език в превод на Валентина Бояджиева и с корица на Дора Иванова. Тя е второто произведение на Ани Ерно в каталога на издателство „Лист” [след знаковия ѝ роман „Годините”](https://literaturnirazgovori.com/newbooks/2022/11/25/10-43-%D1%87%D0%B5%D1%82%D0%B5%D0%BC-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%B3%D0%BE%D0%B4%D0%B8%D0%BD%D0%B8%D1%82%D0%B5-%D1%80%D0%BE%D0%BC%D0%B0%D0%BD%D1%8A%D1%82-%D0%B8%D0%B7%D1%81%D1%82%D1%80%D0%B5%D0%BB%D1%8F%D0%BB-%D0%B0%D0%BD%D0%B8-%D0%B5%D1%80%D0%BD%D0%BE-%D0%B4%D0%BE-%D0%BD%D0%BE%D0%B1%D0%B5%D0%BB%D0%BE%D0%B2%D0%B0-%D0%BD%D0%B0%D0%B3%D1%80%D0%B0%D0%B4%D0%B0.html).

\==

Българската публика познава донякъде сюжета на „Изпитанието” от филма *L'événement* на режисьорката Одри Диван, спечелил награда „Златен лъв” на фестивала във Венеция през 2021 г.

\==

„И до днес, когато си спомня или чуя отново всяко от неизлечимите в мен изречения, чийто смисъл тогава трябва да е бил непоносим, или обратното – утешаващ, ме залива отвращение или нежност. А това, че начинът, по който преживях опита с аборта – криминален, – вече е само отминал спомен, не ми се струва приемлива причина да го оставим на забравата – макар че парадоксът на един закон е почти винаги да принуди някогашните жертви да не говорят с аргумента „с това е свършено” и така същото мълчание да обвива онова, което се е случило”, пише в книгата си Ани Ерно.

\==

Родена на 1 септември 1940 г., Ерно прекарва детството и младостта си в Ивто, Нормандия. Произходът ѝ е скромен, родителите ѝ са работници, а след това дребни търговци, собственици на кафене-бакалия. Следва в университета в Руан, а след това в университета в Бордо. Става сертифициран учител, а през 1971 г. завършва висше образование по съвременна литература. В началото на 70-те години преподава в лицея Бонвил, в колежа Евир в Анеси ле Вьо, след това в Понтоаз, а по-късно започва работа в Националния център за дистанционно обучение.

\==

През 2022 г. Ани Ерно получи Нобелова награда за литература за „смелостта и клиничната прецизност, с които разкрива корените и колективните ограничения на личната памет“.