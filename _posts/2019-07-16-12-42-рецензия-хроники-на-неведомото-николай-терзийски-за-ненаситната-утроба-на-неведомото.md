---
layout: post
hidden: true
title: >-
  Рецензия: "Хроники на неведомото", Николай Терзийски - за ненаситната утроба
  на неведомото
subtitle: >-
  С втората си книга "Хроники на неведомото" Николай Терзийски определено се
  оформя - поне за момента и лично според мен - като изключително нишов автор.
  Единствените ми притеснения за романа имат връзка със съвременната и бъдещата
  линия в него
author: Antonia
image: /Uploads/hronikinanevedomoto.jpg
category: bookreviews
tags:
  - Николай Терзийски
  - хроники на неведомото
  - Жанет 45
  - рецензия
  - роман
schedule: ''
---
С втората си книга "Хроники на неведомото" Николай Терзийски, който ми хареса още с дебютния си роман, определено се оформя - поне за момента и лично според мен - като изключително нишов автор, който запълва избраната от него ниша в съвременната българска литература по интелигентен, зрял и успешен начин. С двата си романа, които се радват на добро приемане, той отсрамва други незаслужено популярни произведения, които играят по струната на магическия реализъм, историко-етнографското, едновремешното, "бабиното", легендарното. 

\==

Да, силата на Терзийски е именно тук: той е изключително добър в историко-битовото, легендарно-приказното разказване за времената от и след турското владичество в България, в пресъздаването на начина на живот, нравите, езика от онова време, без те да звучат музейно, а напротив - пълнокръвно и близко до нас. Щателната подготовка личи за периодите преди освобождението, за балканските войни, за стара София определено личат. Може би затова единствените ми притеснения за новия му роман имат връзка именно със съвременната и бъдещата линия в него, тъй като с тях авторът напуска зоната си на комфорт, която е такава и за читателя. Докато в миналите истории личи и полетът на творческата му свобода да създава и измисля, то приложено към днешния ден, това дава по-друг резултат. Но за това по-късно. 



В "Хроники на неведомото" Николай Терзийски е хроникьорът с микрофон, който дава право на глас на няколко поколения от няколко родословни дървета, тръгнали от хайдути още през 18 век та до днес. Една хроника, в която историческото е само сцена за личните, семейно-родови истории, които водят все към едно и също измислено селце в Родопите - Всевивидино.



Съдбите, които тръгват оттам, са пронизани от неведомото, от съдбовността и предопределеността, които - ако не познаваме в дълбочина миналото на предците си и не провиждаме в кармата - измамно биват бъркани със случайността. В тази плетеница, която пуска своите нишки през вековете, Николай Терзийски се е опитал максимално да обясни всички връзки, дори и най-невъзможните и най-невероятните, предлагайки и таблица с родословните връзки между героите през вековете. Огромен труд, който помага на читателя, тъй като за него, както и за всеки човек в конкретното му битие, е почти невъзможно да обозре всички връзки и истории. Съвпадението, случаят, синхроничността на места са именно такива - чрезмерни, неправдоподобни, неведоми. Такива са и откритията за роднинска свързаност или най-малкото за произход от едно и също място.



"Кехлибарена воденица в жилестите ръце на сляп побелял агалар", с това сравнява (моментите от) живота автора, но то е добра метафора и за начина, по който се четат неговите романи: докато всяко зърно-история е в полезрението ни, тя ни се струва специална и единствена, и затова запаметима, но после неизбежно се разтваря в отминалото, изплъзва се от нас, разтваря се на съставните части на вечно отминаващото човечество - биологичен остатък и памет. Паметта също се поддава на тленност, има срок на годност и 



Преди всичко обаче това е роман за съзиданието и за детето, което притежава силата да спаси целия свят - перифраза на Достоевски и красотата. Неслучайно убийство на дете и спасяване на дете затварят в кръг върволицата от минисюжети - затварят кръвта. Историите са пълни с разкази за деца - тайно заченати или родени, неискани или желани, изгубвани и намирани, давани в чужди ръце за отглеждане или крадени, нещастни или обичани, погубвани или спасявани с цената на човешки животи или чудо. В този смисъл основна тема в романа е това преминаване през утробата - извечна и надвременна, портал между небитието и живота, обгрижван от бабите (акушерки), които в романа поемат не само живота, но и разказа за непрекъснато прииждащия нов живот. В "бъдещата" част от романа Терзийски засяга и теми като пренаселеност, изкуствено осеменяване и контрол на раждаемостта - които обаче остават само заченати, но поне според мен са за друг роман.





Тази вездесъща, първична, несломима биологична сила обуславя паноптикум от връзки - тайни, греховни, благословени, прокълнати, погубващи, изкупителни, насилени или приети с благодарност и смирение, но все като че ли неизбежни и обясними с кармичната логика на неведомото за нас. То преминава през всички тези разпръсвания и събирания, през въртележката от смърт и раждане, то е спойката, в която провиждаме Бог (или отсъствието му?) и неговите пътища. Впрочем образите на смъртта и старостта не са спестени, понякога жестоки, несправедливи, друг път заслужени или като възмездие. 



Няколко символични предмета, предавани от поколение на поколение, обикалят през вековете различните си притежатели. Сред тях е стар часовник, почти магическо майсторски резбовано огледало с форма на утроба, както и симфония номер 40 от Моцарт, която носи своето значение и спасителна сила за поколения герои. Създаденото от Моцарт, плодът на творческото, въздейства върху плодовете на плътта и техните съзнания.



Езикът на Николай Терзийски отново е съобразен с времето, вълшебен, символичен, изразителен и въздействащ. И тук той използва познатите си похвати, като прескоците във времето, изясняването на логиката на събитията през различни гледни точки, вмъкването на различни жанрове (в случая сценарий, драматургичен текст, писма и т.н.). 



Както споменах, съвпаденията, случайните неслучайности, са твърде много в този роман, нещо, което е типично за Терзийски, и което придава на романите му нотка на балкански магически реализъм. Но докато те носят приказност и легендарност на старите истории, в съвременните му сюжети  това е като че ли твърде прекалено и притеснително недостоверно. 



За мен слабостта на този чудесен иначе роман е, че той не е бил прекъснат навреме или че в него е била включена част, която по същество би могла да оформи отделен роман. Намирам съвременната история твърде "нагласена", а тази от бъдещето, представена под формата на сценарий за филм, по-скоро излишна. Лично за мен тя не добавя към стойността на романа. Още повече, че забелязах и някои логически противоречия. Сценарият, писан от двама от героите с почти невъзможна сюжетна аргументация, представлява абсолютно класически тио холивудско екшън-клише, въпреки че според историята би трябвало да е предназначен за режисьор, известен с фриндж независимите си филми, показвани само на избрана интелектуална публика. 



Единственият принос на тази част е да даде поглед (макар и от Америка, толкова далеч от мястото, където се развиват над 2/3 от книгата) за един бъдещ антиутопичен свят, в който утробата е регулирана, а намаляването на населението на земята се е превърнало във висша цел. Един контрапункт на миналото с ненаситните му женски утроби и буйното, почти плевелно свръхраждане дава постройката на едно бъдеще, в което само броени двойки биват одобрявани да имат наследник. Импулсът за безогледно съзидание и продължаване срещу жертвата в името на оцеляването на света, в който ресурсите са ограничени. 



Граничещо с "нагласеното" е и забременяването от еднократен секс през 21 век, което през предходните е една идея по-обяснимо. Или, че двама влюбени, които се целуват, спират всеки път с целувката си тока на цяло американско летище и град. Или, че 13-годишното момче, което се събужда след кома като възрастен мъж, облича единственият костюм, с който е бил по време на катастрофата, и той му става. 



"Не е важно какво знаем и какво помним. Важното е в какво вярваме." и "Животът иде не от истината, а от чародейството" - все пак в това вярват героите на този роман и той ни приканва към същото: да се доверим на тези неведоми, невъзможни истории. Любопитна съм дали в следващия си роман Николай Терзийски ще продължи да работи в същата ниша или ще се изкуши да опита нещо различно. Предстои да видим.
