---
layout: post
hidden: false
title: '"Доброволецът" - историята на едно немислимо човеколюбие'
subtitle: Романът на Джак Феъруедър, който разказва за полския герой Витолд
  Пилецки, попада в графата на сериозните документални четива за "Аушвиц" и е
  отличена с престижната британска награда "Коста"
author: Antonia
image: /Uploads/dobrovolеtsat.jpg
category: bookreviews
category2: ""
tags:
  - Джак Феъруедър
  - Доброволецът
  - документална
  - рецензия
  - Колибри
ozone-link: https://www.ozone.bg/product/dobrovoletsat/
schedule: ""
---
Когато недоволството от настоящето, с неговите ограничения и опасности, стане твърде тягостно, винаги е отрезвяващо и смиряващо човек да се пренесе в годините на Втората световна война. Нямам интерес към безбройните мелодраматични четива с таг "Аушвиц", кое от кое по-базирани на реални събития, но когато става дума за класики като "Нощта" ([виж ревю тук](https://literaturnirazgovori.com/bookreviews/2020/06/09/11-36-%D0%BD%D0%BE%D1%89%D1%82%D0%B0-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B1%D0%BE%D0%B3%D0%B0-%D0%B8-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D1%87%D0%BE%D0%B2%D0%B5%D0%BA%D0%B0-%D1%81%D1%80%D0%B5%D0%B4-%D0%BD%D0%B5%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8%D0%BC%D0%BE%D1%82%D0%BE-%D0%B7%D0%BB%D0%BE.html)) и "Потъналите и спасените" ([виж ревю тук](https://literaturnirazgovori.com/bookreviews/2020/09/30/11-16-%D0%B7%D0%B0-%D0%BF%D0%BE%D1%82%D1%8A%D0%BD%D0%B0%D0%BB%D0%B8%D1%82%D0%B5-%D0%B8-%D1%81%D0%BF%D0%B0%D1%81%D0%B5%D0%BD%D0%B8%D1%82%D0%B5-%D0%B8%D0%BB%D0%B8-%D0%B7%D0%B0-%D0%BE%D1%86%D0%B5%D0%BB%D1%8F%D0%B2%D0%B0%D0%BD%D0%B5%D1%82%D0%BE-%D0%BE%D1%82-%D0%BA%D0%BE%D0%B5%D1%82%D0%BE-%D0%BD%D0%B5-%D0%BC%D0%BE%D0%B6%D0%B5%D1%88-%D0%B4%D0%B0-%D1%81%D0%B5-%D0%B7%D0%B0%D0%B2%D1%8A%D1%80%D0%BD%D0%B5%D1%88.html)) или за сериозни документални текстове, то прочитът им е задължителен. В графата на последните попада и книгата на **Джак Феъруедър "Доброволецът"** (Колибри, 2021), отличена с престижната британска книжна награда "Коста".

\==

Всеизвестна истина е, че голямата история е направена от малките истории на отделни личности, които обаче за съжаление често остават незаслужено непознати. За да поправи това, Феъруедър - журналист и военен кореспондент - е посветил сериозен изследователски труд на своя герой (*герой* в истинския смисъл на тази дума): поляка Витолд Пилецки, чието дело и съдба са неразривно свързани с разбирането и знанието ни за лагерите на смъртта и нацистките зверства. 

\==

Бившият кавалерийски офицер се оставя доброволно да бъде арестуван от немските власти и да бъде изпратен в "Аушвиц" още в първите дни на създаването му през 1940 г., когато целта е там да се държат полските политически затворници и съветските военнопленници. Мисията му е да информира полската съпротива и полското правителство в изгнание, а чрез него и съюзниците, за случващото се там. По време на престоя си в нечовешките условия Пилецки се превръща в свидетел на постепенното превръщане на "Аушвиц" в главен център за осъществяването на окончателното решение по отношение на еврейския въпрос. Ето как самият Феър уедър обобщава значението на Пилецки:

\==

> *"А ролята на Витолд е ключова за нашето разбиране за самото създаване на "Аушвиц". Витолд влиза в* 
> *"Аушвиц" преди дори самите немци да са осъзнали в какво ще се превърне лагерът. Другояче казано, на Витолд му се е наложило да проумее Холокоста в самия процес, чрез който лагерът се е превръщал пред очите му във фабрика на смъртта".*

\==

За съжаление рапортите на Пилецки остават без нужните незабавни последици, а усилията му да организира въстание в лагера така и не се осъществяват, макар и да има участие в бягствата на неколцина затворници и спасяването на други от неминуема смърт. И съпротивата, и съюзниците са твърде бавни и недоверчиви - човешкото въображение не е готово да приеме мащаба на описвания от Пилецки ужас. Това обаче по никакъв начин не отнема торгателната героичност и на най-отчаяните му действия, готовността, с която във всеки един момент жертва собствения си живот в името на каузата и на опазването на човечността и оптимизма в условията на моралния и духовен разпад, който обикновено се случва с попадащите в "Аушвиц". 

\==

Книгата проследява събитията с вярност към хронологията, разглеждайки в изключителни подробности както преживяванията на Пилецки и други негови съидейници и съзатворници, така и политическите реакции извън лагера, в окупирана Варшава и в Европа, и провала на международната общност да спре навреме злото, най-малкото като бомбардира "Аушвиц"-Биркенау. Което, ако лидерите се бяха вслушали в данните, събирани и изнасяни от Пилецки и съзаклятниците му, би се случило спасително по-рано. Феъруедър е пестелив разказвач, както в емоционално отношение, така и по отношение на езика - директен и безстрастен, той още повече засилва внушението за изключителността на героя, за моралната висота и саможертвата му. 

\==

Заличен напълно от историята и екзекутиран през 1948 г. от следвоенното полско прокомунистическо правителство, Витолд Пилецки остава почти непознат за широката световна общественост, а архивът му и шифрите, с които е бил закодиран, е върнат на сина му Анджей едва след разпадането на Съветския съюз. Впрочем повод за друга страшна история е онова, което изтощеният от разпитите и мъченията на сталинистите Пилецки коментира преди смъртта си: „В сравнение със сегашното, „Аушвиц“ си беше направо детска игра.“

\==

Много книги са изписани по темата за лагерите, но "Доброволецът" дава уникална гледна точка към индивидуалните усилия на един изключителен поляк и към полската история в дискурса на Втората световна война като цяло, както и към провала на международната общност да промени навреме съдбата на континента и на милионите евреи, загинали в Холокоста. Определено силно препоръчително четиво за разбирането ни за тази срамна европейска страница.