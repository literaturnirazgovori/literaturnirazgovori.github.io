---
layout: post
hidden: false
title: >-
  Иванка Могилска: Да си писател или лъскава маймунка, която се показва по
  панаирите
subtitle: >-
  Авторът трябва да се пребори със страха, че ще бъде забравен, ако не доставя
  регулярно нови текстове, смята писателката и поетесата
author: Antonia
image: /Uploads/ivankamogilska.jpg
category: talks
tags:
  - Иванка Могилска
  - разговори
  - интервю
  - писането
---
_**Антония:  Всеки ли днес може - и трябва - да пише? И скъсява ли се разликата между това да си увлекателен в социалните мрежи, да издадеш бестселър или висококачествена проза/поезия? **_

\==

_**Иванка:**_ Да, всеки може да пише и това не е от днес. Едва ли има човек, който да не е пописвал тайно стихове, импресии или разкази. В пубертета, или след това, когато се озове в центъра на някоя емоционална буря, той посяга към листа и химикала, в наши дни вероятно отваря нов файл, и излива от себе си цялата емоционална каша. И в това няма нищо лошо. 

\==

Писането в социалните мрежи, писането на статии, писането на бестселъри и/или на висококачествена проза, или на книги, които печелят награди, се подчинява на различни правила и удовлетворява различни нужди на автора и на неговата аудитория. Когато авторът не си дава сметка за това, 

\==

се появяват книги със статуси или романи, скалъпени от блог статии. Тези опити рядко са успешни

\==

Най-малкото защото писането в социалните мрежи разчита на внезапна хрумка, на читатели, които зърват текста и го забравят, преди да са прочели следващия. А писането на художествена литература изисква упоритост, дисциплина, търпение, проучване, желание за учене, смирение. 

\==

**Проблемите с това повсеместно писане са два**

\==

Първият е в твърде широката лична цедка, в честата липса на преценка кое е за чужди очи и кое не, която би трябвало да се прилага към всичко написано – от статуси до ръкописи. 

\==

Вторият е в подмяната, в лъжливото убеждение, че щом писанията ти в социалките се харесват на много хора, то е крайно време ти, като автор, да издадеш книга. Нещо като да кандидатстваш за готвач в гурме ресторант, защото месиш и печеш много вкусни кренвиршки. 

\==

_**А:  Кое прави един писателски глас изключителен и ясно разпознаваем според твоя вкус?**_

\==

_**И: **_Способността на автора да ме изненада, да ме научи на нещо с историята, която разказва, и с начина, по който я разказва. Да ме подтикне да се превърна от разсеян читател в откривател. 

\==

_**А: Как “не бива” да се пише?**_

\==

_**И:**_ Небрежно, немарливо, скучно, за отбиване на номера или защото „трябва да публикувам нещо ново, за да не ме забравят“. 

\==

Пишеш, когато имаш неистова нужда от това, когато си убеден, че няма друг начин да разкажеш, да споделиш. Но само бълването на интересна история, на каквото ти е важно да кажеш, не е достатъчно. Убиваш собственото си творение, ако не редактираш, полираш, доизкусуряваш, докато не усетиш, че си стигнал тавана на своите писателски възможности към момента. 

\==

Писането е отговорност – ако дращиш какво да е, как да е, губиш своето време. Ако го публикуваш – рискуваш да загубиш времето на други хора или да ги подлъжеш, че и така може – през куп за грош. 

\==

_**А:  Има ли някаква обща тенденция сред пишещите днес - или специфични предизвикателства, които да стоят пред тях? **_

\==

_**И:**_  Към обичайните предизвикателства, с които се бори писателят, мисля че днес се добавят още две: 

\==

· да устои на изкушението да публикува бързо и по много; 

\==

· да обуздае егото си. 

\==

Всеки писател, откакто съществуват писатели вероятно, трябва да се бори с егото си, така е, но в наши дни това ми се струва особено трудно. Възможността за бързо публикуване и за получаване на мигновена обратна връзка не допринася за смирението и мравешката, упорита работа върху текста, докато той узрее и заблести. 

\==

Авторът трябва да се пребори със страха, че ще бъде забравен, ако не доставя регулярно нови текстове; да е достатъчно силен, за да се откъсне от обожанието на феновете си (нарочно не използвам думата „читатели“), да не се къпе в ласкателните им думи, а да се учи и да развива уменията си, да търси добър редактор и да има уши да го чуе, разум да осмисли чутото и воля да седне и да работи отново над текста си. 

\==

Въобще, в наши дни рискът да се превърнеш от писател в маймунка, облечена в лъскав костюм, която доброволно се показва по панаирите и прави номера само по вкуса на публиката, е голям. Не мисля, че можеш да си и двете, трябва да избереш. Не е лошо да си писател, не е лошо и да си маймунка, зависи какво ти доставя удоволствие, и стига да си наясно, че едното от тези неща няма общо с литературата. Освен ако маймунката не стане герой в нечий разказ. 

_**А:  Има ли „задължителни“ книги, които един пишещ човек трябва е прочел ? **_

\==

_**И: **_През различните етапи на професионалния си път писателят се сблъсква с различни книги, които преобръщат представата му за това как може да се пише. Дали са една, две или повече в даден момент, не знам. Сигурна съм обаче, че не може да стигне до тях, ако не е прочел много, много повече. 

\==

Писането се овладява с четене. И писане. И редактиране. И четене. И четене. И четене.
