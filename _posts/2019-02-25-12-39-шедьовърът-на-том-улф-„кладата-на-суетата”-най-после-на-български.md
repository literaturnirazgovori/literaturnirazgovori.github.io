---
layout: post
hidden: false
title: Шедьовърът на Том Улф „Кладата на суетата” най-после на български
subtitle: >-
  „Кладата на суетата” е роман за манипулациите – на борсата, в съда, в медиите.
  На над 700 страници Том Улф разкрива лустрото и тинята на Ню Йорк, изследва
  амбициите, расизма, катарзиса
author: Antonia
image: /Uploads/kladatanasuetata.jpg
category: newbooks
tags:
  - Том Улф
  - кладата на суетата
  - роман
  - книга
  - Колибри
schedule: '2019-02-25 12:39'
redirect_from:
  - >-
    /newbooks/2019/02/22/12-35-шедьовърът-на-том-улф-„кладата-на-суетата”-най-после-на-български
---
Шедьовърът на Том Улф „Кладата на суетата” най-после излиза и на български език в превод на Зорница Христова под знака на издателство "Лист".

\==

Романът-диагноза на човека и света, безмилостно поставена от Том Улф, е колосален бестселър, който преди 32 години превръща един блестящ журналист в световен писател. Това е роман за манипулациите – на борсата, в съда, в медиите. На над 700 страници Улф разкрива лустрото и тинята на Ню Йорк, изследва амбициите, расизма, катарзиса. 

\==

Сюжетът върви по стъпките на брокера Шерман Маккой, чието самочувствие е на господар на Вселената – заради сделките за милиони на Уолстрийт, доброто семейство и апартамента на Пето Авеню. Всичко обаче рухва, когато любовницата на Маккой блъсва чернокож младеж в Бронкс. 

\==

У нас „Кладата на суетата” е позната като заглавие от едноименния филм на Брайън де Палма с Том Ханкс, Мелани Грифит и Брус Уилис в главните роли. В момента пък „Амазон Студиос” работи по адаптацията на романа като сериал с осем епизода. Никоя екранизация обаче не може да предаде в пълнота цялото богатство на книгата.

\==

Авторът, който миналата година си отиде на 88 години, е тачен като основоположник на т.нар. нова журналистика през 60-те и 70-те години. Този стил се отнася до задълбочени текстове с подробни описания, по-близки до литературата, отколкото до репортерските стандарти. Години наред писателят беше фаворит на букмейкърите при залаганията за бъдещ носител на Нобелова награда за литература.

\==

Кариерата му започва през 1956 г. като репортер в местен вестник в щата Масачузетс. Три години по-късно вече работи за в. „Вашингтон пост”. През 1979 г. публикува документалната книга The Right Stuff за седмината астронавти в проекта „Мъркюри”, екранизирана по-късно от Филип Кауфман.

\==

Дебютният му роман „Кладата на суетата” излиза през 1987 г., превръща се в безапелационен бестселър и печели много похвали от гилдията на критиците. „Ню Йорк Таймс” я нарича „голяма, горчива, смешна и умело изпипана книга, която те грабва за реверите и не те пуска”.
