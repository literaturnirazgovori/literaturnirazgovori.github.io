---
layout: post
hidden: false
title: '"Война и мир" в ново луксозно четиритомно издание с илюстрации на Теодор Ушев'
subtitle: >-
  "Война и мир" е забележителна смесица между реализъм, историческа проза и
  философия. За изданието е използван класическият превод на Константин
  Константинов от 1957 г.
author: Antonia
image: /Uploads/voyna-i-mir-tom-1-luksozno-izdanie-30.jpg
category: newbooks
category2: ''
tags:
  - Война и мир
  - Толстой
  - нова книга
  - Кръг
ozone-link: 'https://www.ozone.bg/product/voyna-i-mir-tom-1-luksozno-izdanie/'
schedule: ''
pageviews: 70
---
Великият роман "Война и мир" на руския класик Лев Толстой излиза в четири нови луксозни тома под знака на издателство "Кръг" на 8 декември, в разгара на Коледния панаир на книгата. Зад кориците и близо петдесетте илюстрации стои името на големия художник и аниматор Теодор Ушев. За изданието е използван класическият превод на Константин Константинов от 1957 г., а цялостното оформление на проекта е на дизайнера Григор Григоров.

\==

Толстой създава най-прочутото си произведение в периода 1863-1869 година, в разцвета на младостта си и в първите години на брака си, посвещавайки се изцяло на писането . Заглавието на творбата става окончателно след първите два варианта – "Три времена" и "Всичко е хубаво". 

\==

"Война и мир" е забележителна смесица между реализъм, историческа проза и философия. Ако светът можеше да разкаже сам себе си, той щеше да пише като Толстой, коментира писателят Исак Бабел. А самият Толстой заявява, че книгата не е "роман, още по-малко е поема и още по-малко историческа хроника", защото "най-добрата руска литература не отговаря на стандартите". 

\==

Макар и фокусиран върху Наполеоновата война с Русия, сюжетът е много по-мащабен от хроника на славни сражения и бойни тактики – той е отражение на забележителната пъстрота на руската култура. Впечатляващата по обем творба среща читателите с над петстотин живи, пълнокръвни герои от три поколения, чиито съдби се разгръщат през амбициите и злополучията на пет аристократични рода.

\==

Отвъд художествените достойнства, големи фрагменти от текста, особено по-късните глави, са повече философски дискусии, отколкото класическа проза, и формулират онези убеждения на Толстой, които ще го превърнат от опозиционер на съвременниците си в един от най-големите мислители, които човечеството познава. 

\==

Най-успешният български аниматор Теодор Ушев работи по проекта повече от година и създава над 60 илюстрации, 50 от които влизат в четирите тома. Избрал е да работи с китайски туш върху оризова хартия. "Целта беше да създам експресивни изображения, които да кореспондират по необичаен начин с този опус на любовта, войната, мира и човешкия екзистенциализъм", споделя художникът.

\==

![](/Uploads/tom4raztvor.jpg)

\==

Граф Лев Николаевич Толстой (1828 – 1910) с основание е приет за един от най-великите писатели, творили някога. Номиниран е за Нобелова награда за литература всяка година от 1902 до 1906-а и за Нобелова награда за мир през 1901, 1902 и 1909-а. Роден в аристократично руско семейство, Толстой е най-известен с романите си "Война и мир" и "Ана Каренина". Белетристиката му включва десетки разкази и няколко повести като "Смъртта на Иван Илич" (1886), "Семейно щастие" (1859), "След бала" (1911) и "Хаджи Мурат" (1912). В богатото му творчество има и нехудожествени творби, сред които се откроява есето "Изповед", посветено на най-преломния момент в живота му, когато Толстой се отказва от богатствата си и се обръща към религията. 

\==

Теодор Ушев (р. 1968) е български художник, аниматор и режисьор. Филмите на Ушев, който живее и твори в Канада, в сътрудничество с канадския Национален филмов съвет, са спечелили повече от 80 престижни награди по света. Сред тях най-ярко се откроява номинацията за "Оскар" за късометражния анимационен филм от 2017 г. „Сляпата Вайша“. 

\==

![](/Uploads/tom4raztvor1.jpg)