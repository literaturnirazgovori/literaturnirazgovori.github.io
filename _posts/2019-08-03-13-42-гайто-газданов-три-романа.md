---
layout: post
hidden: true
title: Гайто Газданов - три романа
subtitle: ммммм
author: Antonia
image: /Uploads/gazdanov.jpg
category: bookreviews
tags:
  - Гайто Газданов
  - пътища в ноща
  - призракът на александър волф
  - вечер у клер
  - рецензия
  - роман
  - Аквариус
schedule: ''
---
_"...откривайки за себе си Газданов, изпитах рядкото чувство за състояло се откровение. Газданов е значително по-фин и вълнуващ писател от Набоков"_, споделя руският писател Виктор Ерофеев, като с тези думи напълно изразява изпитаното от мен, когато буквално за няколко дни погълнах един след друг трите издадени у нас романа на руския писател от осетински произход – един от най-ярките представители на руската диаспора в Париж от първата половина на XX век. 

\==

Неудобството, че откривам Гайто Газданов едва сега донякъде се обяснява и извинява от факта, че той по принцип е - при това абсолютно незаслужено - малко познат не само у нас, но и в чужбина, и в самата Русия. С трите му издадени на български (изд. "Аквариус") романа - "Вечер у Клер", "Убийството на Александър Волф" и "Пътища в нощта" - се сдобих на последния панаир на книгата и реших да напиша една обща статия, тъй като в огромна степен прочитът им представляваше органично и постъпателно, почти непрекъснато действие. 

\==

Прозата на Гайто Газданов в голямата си част е без- или поне малосюжетна, а елементът на автобиографичност е значителен. Неговите разказвачи от първо лице, дори в редките случаи, когато са назовани с име, като че ли споделят общо минало, произлизат от една и съща социална и интелектуална среда, животът им е маркиран от еднакви събития - като например неизменното участие в Гражданската война и напускането на Русия с параход, престоят в Истанбул и други балкански страни (сред които в биографията на самия Газаданов е и родния Шумен, където той учи две години в руска гимназия, преди да продължи на Запад). У читателя се натрапва усещането, че не друг, а самият писател говори в тези романи, както е в силно автобиографичните "Вечер у Клер" и "Пътища в нощта". 

\==

Докато единият разказва за детството в Русия, както и участието в Гражданската война до принудителното напускане на родината и бих го сравнила с комбинация от "Speak, Memory/Други брегове" на Набоков и "Доктор Живаго" на Пастернак, то вторият отразява периода в Париж, когато също като протагониста си Газданов е принуден да работи всякакви нископлатени работи, сред които и нощен шофьор на такси. 

\==

Паралелите, които се правят с Газдановата проза, обикновено са с Пруст, Набоков, Бунин, Достоевски и др. Всъщност заедно с Набоков двамата принадлежат към младото поколение на руските зарубежни писатели и в този смисъл са в пряка конкуренция, като се изказват ласкаво един за друг. 

\==

Опирайки се на класическата руска традиция, Газданов търси и открива свой собствен литературен път, свой авангард, своя поетика. Забележителна е способността му да фиксира психологическите състояния на героите си и да изгражда релефна карта на душевната чувствителност, а неговите често дълги, протяжни, витиевати изречения с много подчинени и вмъкнати фрази и тежнение към абстрактните понятия създават специфичен ритъм и биха могли да затруднят забързания съвременен читател, но доставят неизмеримо удоволствие.

\==

**"Вечер у Клер" е първият роман на Газданов, написан през 1929 г. **

\==

Въпреки заглавието, което създава очакването за любовно четиво, тази нишка - с французойката Клер, която героят среща още в Русия и към която питае несподелени чувства десет години преди отново да я срещне в Париж и най-после да утоли желанието си към нея - е само рамка (с името на Клер буквално се отваря и затваря този роман). Въпросната нощ е динамото, което задвижва съзнанието на героя за цял един свят от спомени, от всеки от които покълва нов. той оставя клер в русия, за да се върне при нея във франция. В този плик с името на Клер, което е движило до голяма степен ...му, се случва авторефлексията, медитативният и носталгичен монолог, припомнянето на живота, на онези хора и събития в него, оставили отпечатък в живота на героя. Тук е безгрижното и щастливо детството, сърдечният баща и неговата преждевременна смърт, фината, сдържана, но любяща майка, смъртта на сестрите, скучният живот в кадетския корпус, срещата с клер, постъпването едва 16-годишен при белогвардейците, участието във войната на базата на брониран влак (от него усещането, че непрекъснато заминава някъде), срещата със десетки типове и герои, учители, роднини, събратя по бой и др. 

Героят–автор се присъединява се към армията на белите със съзнанието, че няма да спечелят – както го убеждава в един от особено силните разговори в романа далновидният му чичо, оставил пророчески и цинично проницателни думи за хода на историята и това на коя страна са сега силата и „правото“ (на селяните, сравнявайки с биологичния живот на видовете, които умират и се раждат други). Героят, също като самия Гайто, отива на отворените фронтове, „за да види какво е война“, воден повече от стремежа си към новото и неизвестното, отколкото от убеждение и категорично желание за победа. Той дори обръща внимание на историческата случайност, признавайки, че вероятно би се присъединил и към червените, ако бе на тяхна територия. Погледът към Гражданската война в романа е по-скоро статичен и камерен, отколкото мащабен и на разгърнати военни действия. Авторът търси психологическите измерения на войната, създава и вниква в човешките типове и характери, които изпълват редиците на белогвардейците. Те съвсем не са идеализирани и са далеч от митовете за абсолютното им нравствено превъзходство и благородство, а са разнолики и представени с безпощадна искреност. Войната в романа е декор, на който изпъква целия спектър типажи от низкото до героичното – страхливци, негодници, лъжци, мошеници, смелчаци, благородници, описани живо и плътно от Газданов.

Силни са описанията и на последните дни в Севастопол преди отплаването за чужбина и както пророчески възкликва един от героите "остава ни само да пътуваме и пътуваме". Това несвършващо пътуване за бившите хора е не само из Европа в опит за установяване, но и непрекъснато назад, към спомена за родината. "Възпитанието ми не ме е научило на изкуството на самозабравата", казва пък самият герой.

............................

Най–зрелият роман на Газданов – „Пътища в нощта“, като че ли продължава историята – там, където героят вече живее в Париж и след серия от нископлатени, трудни занимания – хамалин, общ работник във фабрика, мияч на локомотиви и т.н. вече кара такси из нощен Париж, тази  „Гигантската лаборатория, където се извършват експерименти с формите на човешко съществуване“. Целият този – така различен от дневния – Париж с неговите проститутки и сутеньори, пияници и луди, пропаднали и клошари, имигранти, изгубили предишния си свят, и френски работници, буди у него и отвращение, и съжаление, и погнуса, и неохотно съпричастие. Тази тъжна и горчива книга, от която струи поквара и безнадеждност, същевременно нелишена от ирония и поводи за усмивка, съвсем не непременно тежка и безпросветна, Газданов пише тъмната поезия на човешкото падение, осветена от нощните парижки улични лампи. Героят му, интелигентен, начетен човек, макар и атеист, влиза неохотно и несъзнателно в христова роля, в онова, което един от героите напомня от евангелието: "Дойдете при Мен всички отрудени и обременени и Аз ще ви успокоя". Той не търси това, но то се случва – и то, по ирония на съдбата, във финалните фази на живота на тези хора, с които никога никой през им не е разговарял така с тях. Сам той трезвен, искрен до жестокост и грубост, отстранен и неподвластен на света им, на неговите слабости и съблазни. Тук са пропилият се философ с прякор Платон, старата и умиращата бивша дама от света на здрача Ралди, проститутките Сюзан и Алис, както и Федорченко – неговият сънародник, живял винаги без мисъл за абстрактното и полудял до смърт от непосилното бреме на екзистенциалните въпроси за смисъла на живота, нападнали го твърде късно и неумолимо в живота. Но и случайните пътници, оставили в колата му ъх на алкохол, сексуална възбуда, ….

„Пътища в нощта“ е не само роман за човешките клоаки на френската столица, но и истинен документ за живота и падението на руската емиграция – живот, който далеч не съответства на нейното бивше положение, интелектуален багаж и нравствена и емоционална дълбочина. 

...................

Може би най–силно сюжетен е „Призракът на Александър Волф“, който донякъде носи белезите дори на детективска мистерия. Впрочем освен че се носи от история на история, Газданов като че ли непрекъснато сменя жанровете, но това е така плавно и увлекателно, че нито за миг можем да се откъснем – в случая между мистерия, спортен репортаж, любовен психологически роман и т.н.

В този роман любовта на героя към емигрантката в Париж Елена (любовта към която изисква постоянно творческо усилие и предизвиква изострени до предел чувства с ледена чистота и безкористност на страстта) също е катализатор за свежестта на спомените за миналото, но главната тема остава тази за съдбата и смъртта. "Всяка любов е опит да забравиш съдбата си, наивна илюзия за кратко безсмъртие... Но и в нея не е трудно да се прозре бавната работа на смъртта", пише Газданов.

В романа героят, който вярва, че по време на Гражданската война в Русия е избегнал по чудо смъртта и е убил противника си, внезапно открива, че той не само е жив и живее в Англия, но е описал случилия се между тях съдбовен момент в разказ. Героят тръгва да го издирва, без да съзнава, че съдбата му е свързана и със самата Елена. Когато най–после се срещат, той открива, че откакто изстрелът му е пропуснал сърцето на Александър Волф, той живее живот на призрак. Волф е пленителен и неустоим, но вярва, че е пропуснал срещата със смъртта си и цялото му съществуване е посветено на това. Той вярва, че носим постоянно в себе си своята смърт, пътуваме продължително към нея и към „прекъсването на ритъма“, а да живеем с отворени очи за това съзнание, значи да сме неизбежно нещастни и тъжни, подобно на пуснатите от затвора за два дни цивилни, които знаят, за ги чакат обратно и затова не могат да живеят като останалите. 

Убийството, в началата ни от Каин и Авел насам, има притегателна сила и носи могъществото да преодолееш съдбата и сляпата сила, да определиш сам момента на прекъсването (разсъждения, които напомнят на Ивановите у Достоевски). Смъртта и щастието са понятия от един и същи порядък, без смъртта нямаме съзнание за щастието, те имат общо с неподвижността.

„Последователността от събитията в живота на всеки човек е нещо феноменално" - от едно мое движение би могъл да се роди цял един свят, а всеки миг хиляди възможности се раждат и умират, докато онова, което ни изглежда като чиста случайност, обикновено е неизбежно.

животът като пътуване с влак - бавност на личното съществуване, обгърната от стремителното външно движение, измамна безопасност, илюзия за дълговечност, и в един миг рухнал мост или демонтирана релса, прекъсване на ритъма

Душевното напрежение на тази любов стои между двамата герои от двете страни на смъртта, а Газданов отново с дълбочина фиксира психологическия й портрет.
