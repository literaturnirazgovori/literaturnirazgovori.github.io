---
layout: post
hidden: false
title: >-
  Излезе "Момчетата от "Никел" - роман, който донесе втори "Пулицър" на Колсън
  Уайтхед
subtitle: >-
  "Фабрики за болка" – така американският писател Колсън Уайтхед нарича
  поправителните училища в САЩ. Едно от тях е в центъра на романа му
author: Antonia
image: /Uploads/nickel_boys_cover.jpg
category: newbooks
category2: ''
tags:
  - Момчетата от Никел
  - Колсън Уайтхед
  - Лист
  - нова книга
  - роман
ozone-link: 'https://www.ozone.bg/product/momchetata-ot-nikel/'
schedule: ''
pageviews: 68
---
„Фабрики за болка“ – така американският писател Колсън Уайтхед нарича поправителните училища в САЩ. Едно от тях е в центъра на романа му „Момчетата от „Никел“ и в него се оглежда цялата система – зад привидно благоприличната фасада се крият жестокост и издевателства, които смразяват.

\==

Книгата, предизвикала сензация в САЩ след появата си през 2019 г., излиза за първи път и в България с логото на издателство „Лист“ и в превод на Александър Маринов. Корицата е дело на Костадин Кокаланов.

\==

В основата на сюжета залягат художествено преработени действителни събития, разиграли се в 111-годишната история на училището за момчета „Дозиър“ в Мариана Флорида. Основано през 1901 г., то е затворено през 2011 г. след разкрития за побои, унижения, изнасилвания и убийства.

\==

Главен герой на романа е Елуд Търнър – чернокож младеж от Талахаси, който заляга над уроците с мечтата да влезе в колеж и един ден да води битка за равноправие като кумира си Мартин Лутър Кинг. Налага се обаче да води битка за живота си, защото несправедлива присъда го праща в интерната „Никел“.

\==

Уайтхед посяга към тази история през 2014 г. – един ден преглежда публикациите в Туитър и попада на съобщение за извращенията в училището „Дозиър“. Потресен е от информацията за открити 55 гроба в околността на интерната. Следват няколко години проучвания и през 2019 г. книгата е факт.

\==

„Момчетата от „Никел“ тутакси оглавява класациите. „Необходимо четиво“, отсича президентът Барак Обама, „Повдига похлупака от расистката бруталност на поправителните училища на Юга в ерата на Джим Кроу“, пък отбелязва вестник „Гардиън“, а списание „Тайм“ обявява Уайтхед за „един от най-големите живи американски писатели“. Романът печели и награда „Пулицър“, която е втора за автора. Журито определя произведението му като „безспорно внушителен разказ за човешката упоритост, достойнство и изкупление“. В списъка с отличия са и „Къркъс“ (2019) – на списание „Къркъс ривюс“, „Алекс“ (2020) – на Американската библиотечна асоциация, и „Оруел“ за политическа проза (2020).

\==

Това е вторият роман на Колсън Уайтхед, издаван у нас, припомнят от издателство „Лист“. Първата среща на българските читатели с творчеството на американеца бе с „Подземната железница“ в превод на Ангел Игов. По тази книга „Амазон прайм“ засне сериал, чието премиерно излъчване е планирано за 14 май.