---
layout: post
hidden: false
title: Неподвластната на времето любов в "Дневник на една изневяра" от Емилиос Солому
subtitle: >-
  Романът носи на кипърския писател Емилиос Солому Европейската награда за
  литература през 2016 г. и е част от проекта „Книги, които оставят следа“ на
  издателство ICU
author: Antonia
image: /Uploads/cover.jpg
category: newbooks
tags:
  - Емилиос Солому
  - дневник на една изневяра
  - ICU
  - нова книга
  - роман
schedule: ''
---
Пътуването - в пространството и във времето, навън, но и навътре, право към сърцето - на това е посветена новата книга на издателство ICU - “Дневник на една изневяра” от Емилиос Солому. Тя е истинска находка в каталога на бутиковото издателство - с майсторския език на своя автор и драматизма, присъщ на любовите, вехнещи в миналото. 

\==

Романът носи на кипърския писател Емилиос Солому Европейската награда за литература през 2016 г. и е част от проекта „Книги, които оставят следа“ на издателство ICU, съфинансиран по програма „Творческа Европа“ на Европейската комисия.  „Дневник на една изневяра” е включен в поредицата „По пътя“ на издателството – колекция от творби на съвременни писатели от близо и далеч, които чертаят картата на новия литературен свят.

\==

Още с първите страници читателят се потапя в горещите гръцки земи, където Йоргос Дукарелис, професор по археология от Атинския университет, решава да се завърне към своето минало. Двайсет години по-рано една археологическа експедиция в Малките Циклади променя живота му. Трудът и талантът на младия мъж го превръщат в знаменитост и оставят неизличима следа в личния и професионалния му път.

\==

Днес той е готов за втората съдбоносна експедиция в живота си, този път до дълбините на собствената му душа. Йоргос се връща из местата, където някога е живял, сред спомените и невидимите нишки, които го свързват с три жени: от далечното минало, от близкото минало и от настоящето. На фона на яркото слънце на Егея, морските скали, напуканата безплодна земя и безбрежната водна шир той ще се опита да подреди живота си и да си припомни случилото се през онова решаващо лято.

\==

“Дневник на една изневяра” е роман на границата между минало и настояще. Роман за времето, неговата безпощадност, паметта, любовта и изневярата.

\==

_Емилиос Солому е роден през 1971 г. Завършил е история и археология в Атинския университет и журналистика в Кипър. Работил е като журналист в кипърски ежедневник, а понастоящем преподава история в гимназиалния курс. Прави първите си стъпки като писател с поредица от разкази, които са публикувани в литературни списания в Кипър и Гърция и са включени в антологии на съвременната проза. _

\==

_Автор е на романите „Плашилото“ (2000), „Като птичка бързо отлетя“ (2003), издаден на български език през 2013 г., „Брадва в ръката ти“ (2007), който е отличен с Държавната награда за литература на Република Кипър (издаден на български), „Дневник на една изневяра“ (2012), за който получава Наградата за литература на Европейския съюз, и „Омразата е половин отмъщение“ (2015). Освен на български, негови творби са превеждани на английски, полски, албански, немски, македонски, сръбски, словенски, турски, унгарски и др._
