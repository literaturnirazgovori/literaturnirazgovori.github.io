---
layout: post
hidden: false
title: Събитието "Предел на забравата" от Сергей Лебедев излиза и на български
subtitle: Сергей Лебедев е ново име в руската интелектуална проза, но вече е
  добре известно на Запад. „Предел на забравата“ е първият му роман, публикуван
  на повече от 15 езика. Книгата излиза и в България благодарение на издателство
  „Кръг” и в превод на Денис Коробко
author: Antonia
image: /Uploads/predel_na_zabravata_korica.jpg
category: newbooks
category2: ""
tags:
  - Сергей Лебедев
  - Предел на забравата
  - Кръг
  - нова книга
  - роман
ozone-link: https://www.ozone.bg/product/predel-na-zabravata/
schedule: ""
---
Сергей Лебедев е ново име в руската интелектуална проза, но вече е добре известно на Запад. „Предел на забравата“ е първият му роман, публикуван на повече от 15 езика. Само в Германия 12 издателства се борят за авторските му права. Книгата продължава триумфалния си поход в Европа и вече излиза и в България благодарение на издателство „Кръг” и в превод на Денис Коробко.

\==

В родината си „Предел на забравата” е посрещнат като голямо събитие в съвременната руска литература. Включен е в дългия списък на финалистите за националната литературна награда „Большая книга“, както и в списъка за приза „Национален бестселър“ през 2010 г., а през 2016 г. се нарежда сред най-добрите 10 книги, преведени на английски език, според „Уолстрийт джърнъл“.

\==

„Предел на забравата” е странстващ роман, разказващ трудната история на един млад човек – наш съвременник, който изведнъж разбира, че негов близък, който той приема като дядо, е бил палач в трудов лагер. Как се живее с подобна тежест и как се прощава на любим човек? Читателят, запознат с ужасите на трудовите лагери от други значими произведения, не бива да очаква, че това е поредното ровене из мътните блата на историята. Това е книга за търсенето на един човек, за хората и събитията, които той среща в живота си и трябва да понесе. 

\==

„Предел на забравата” е написана в духа на Марсел Пруст и Хенри Джеймс, с елементи на трилър. Романът съчетава предимствата на истинската стойностна литература с важна и болезнена историческа тема. Справянето с миналото, особено с периоди, в които човешкото е потъпквано, е трудно за всеки народ и изисква вид обществено покаяние. Сергей Лебедев прави в книгата си това, което мнозина вярват, че би трябвало да се случи, но все още не е, на национално ниво. 

\==

Нобеловият лауреат Светлана Алексиевич казва за Сергей Лебедев: „Изключете телевизора и го прочетете… Сергей Лебедев пише не за миналото, а за настоящето, за това, че все още не сме преживели и не сме разбрали ерата на Сталин. Перестройката изглежда вече като забравена античност, а Сталин е жив. През деветдесетте години всички бяхме романтици, смятахме, че това е свободата. Но човек, който е прекарал целия си живот в лагер, не може да излезе през вратата и от утре да стане свободен. Вместо Перестройка и свобода имаме ограбена страна, руснаци воюват с украинци, наново се издигат паметници на Сталин. В църквите се молят за велика Русия. Това не е поколението на Сталин, това са техните деца. И децата на техните деца. Безкрайна и тъмна връзка. Героите на Лебедев търсят начин да прекъснат тази пъпна връв... ”

\==

*Роден през 1981 г. в Москва, от четиринайсетгодишен Лебедев участва в геоложки експедиции в северната част на Русия и Казахстан в продължение на осем сезона. От 2000 до 2014 г. работи като журналист и заместник главен редактор на вестник „Първи септември“. Публикува стихотворения в списание „Звезда“. Вторият роман на Лебедев „Год кометы” е издаден през 2014 г. Преведен е на английски и френски. Третият му роман „Люди августа“е публикуван в Германия през есента на 2015 и през 2016 г. в Русия. Той е включен в кратките списъци за литературните награди „Букър“ и „Нос“. Четвъртият му роман „Гусь Фриц“ излиза през 2018 г. и се радва на голям успех на английски и немски.*