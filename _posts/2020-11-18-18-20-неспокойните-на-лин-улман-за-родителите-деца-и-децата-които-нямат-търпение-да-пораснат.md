---
layout: post
hidden: true
title: '"Неспокойните" на Лин Улман - за родителите-деца и децата, които нямат
  търпение да пораснат'
subtitle: Романът е далеч от стандартната биография, автобиография или мемоар и
  не проследява толкова факти и цели животи в тяхната хронология, колкото
  дребните детайли от взаимността с двама родители творци в едно несъстояло се
  семейство
author: Antonia
image: /Uploads/nespokoynite-30.jpg
category: bookreviews
category2: ""
tags:
  - Лин Улман
  - Колибри
  - роман
  - мемоар
  - рецензия
ozone-link: https://www.ozone.bg/product/nespokoynite/
schedule: ""
---
> *За да пишеш за реални личности като родители, деца, гаджета, приятели, врагове, чичовци, братя или
> случайно преминаващи хора, трябва да ги направиш фиктивни. Мисля, че само така можеш да им вдъхнеш живот. Да помниш, означава да се оглеждаш отново и отново, всеки път с лека изненада.*
>
> *И двамата са изиграли важна роля в живота на момичето, но мисля, че и то е изиграло важна роля в техния, но не и в съвместния им живот. Никога не бяха тримата.*
>
> *Винаги сме били по-добри в сбогуването, отколкото в срещите.*

\==

Трудно четох тази книга - не защото не е добра (тъкмо обратното), не заради нейната фрагментарност или начина, по който мисълта криволичи, отскача и отново и отново се завръща към същото място, сякаш в репететивен транс, а защото през цялото време - справедливо или не, това не мога да знам - усещах в самия начин, по който е написан този текст, една дълбока травматичност. Личностната травма на момиче, родено от кратката любовна връзка между великия режисьор шведски Ингмар Бергман и голямата норвежка актриса Лив Улман и израснало между самотите на двамата си известни родители. (Двамата имат над 20 години разлика, а Лив е още почти момиче, когато ражда последното му от общо девет деца)

"Неспокойните" на Лин Улман обаче е далеч от стандартната биография или автобиография и не проследява толкова факти и цели животи в тяхната хронология, колкото дребните детайли от взаимността с двама родители творци в едно несъстояло се семейство, моментите на слабост и у тримата, времето на старостта и смъртта на бащата. Между раждането и първите й години в любимата къща на Бергман на остров Форьо и последните години преди смъртта на режисьора там, разказ като че ли почти липсва; той е дунапренен, откъслечен, съставен много повече от впечатления и пейзажи, от подобни на дневникови записки, от битови подробности и признания за проблемното подрастване, от сънища и буксуващи безплътни разговори с един вече старец в деменция, отколкото от данни и факти. 

За особеността на прочита допринася и хладната отстраненост на Лин Улман - тон, за който остава неясно дали е израз на нейния (скандинавски) нрав, или съзнателно възприета разказваческа позиция, която й се е сторила необходима. В продължение на текста тя например често сменя лицето, в което разказва, от първо на трето, говорейки за себе си като за "момичето" (момиче, което не иска да бъде дете и бърза да порасте), а за родителите си като за "майката" и "бащата", досущ като в приказка. В тази приказка майката и бащата почти митично са се събрали - като сродни души, които завинаги ще останат свързани, - но остават отделени един от друг в наратива, всеки има своето време и място. "Аз бях нейно дете и негово дете, но не и тяхно дете, никога не бяхме тримата", пише Лин Улман.

Естествено, трябва да си дадем сметка, че въпреки тази хладност, самата Лин Улман е това, което се нарича ненадежден разказвач - тя е твърде много замесена в тази история за трудността да живее с онзи глас, който й нашепва: "Това ти е от него, това ти е от нея" (оставеното в личността и характера й от родителите). Замислена като проект между нея и баща й, по който те работят в последните му години, правейки записи, тя е много повече от тях: медитативна проза, фикция, мемоар.

Един от най-присъстващите герои в романа се оказва мястото, в което Бергман се влюбва и на което построява къща, за да прекара огромна част от живота си чак до смъртта там. Лин посвещава много страници на него, на пейзажа отвън и стаите и мебелите вътре, на жените, които са го обгрижвали, на своето и на баща си движение в него, на неговите правила и навици по отношение на този дом, който въпреки посещенията на многото му деца от много бракове, остава по дух единствено и изключително негово, несподелено. 

В текста особено място заемат стенограмите на разговорите между Лин и баща й, когато той вече трудно проследява и догонва мисълта си, когато не намира думите и забравя. Разговори с баща, който при това винаги е казвал: "Проблемът е, че разликата в годините ни е твърде голяма. Просто нямаме кой знае какво да си кажем." (Всеки път щом си казвахме довиждане, бях убедена, че е за последен път, пише Лин). Те са записани на диктофон, открит след години, и са свидетелство за твореца в неговата домашна среда и в най-уязвимото му, почти "не за чужди очи" състояние. Бергман-творецът като че ли почти изцяло липсва от тази книга, тази негова роля е далечен фон, на който виждаме един точен и стриктен до обсесивност мъж, подчинен на създадени от него правила, параноичен и хипохондричен, понякога студен и груб, способен да нарече дъщеря си "проклета вещица", но способен да те накара да се чувстваш единствен в обсега на харизмата си. Виждаме и режисьора, снимал толкова филми, в които смъртта присъства, като мъж, който се страхува и смущава пред нея.

От другата страна са годините с майка й в Осло и Америка, години, в които момичето копнее до болка за много често отсъстващата си майка, прогонва бавачка след бавачка с поведението си, потъва в несигурността за външния си вид и връзките си като момиче. Майката е като че ли по-рядък, но по-силен образ - момичето завижда на красотата й, неуверена в своя външен вид, прави й напук, говори с неприязън за капризите и любовниците й. И въпреки феминизма, който майката споделя, Лин  е склонна като че ли да вини повече нея, отколкото баща си в упражняването на творческата им същност. И все пак й признава тежестта да правиш кариера през 70-те, да си родил без брак в едно общество с предразъдъци, да си самотна майка: ("децата само пре-
чеха на работата, така мислеха и бащата, и майките на децата, майките обаче поемаха отговорността"). И още малко про: "Често наричат майката музата на бащата. Бащата не го наричат музата на майката. Той е бил мъж, тя момиче, той е бил по-възрастен, тя млада, той търсил, тя била
намерена, той видял, тя била видяна." (А и що за майка оставя дъщеря си отново и отново?)

През цялото време имах чувството, че самата Лин е родител на своите родители-деца, които отчаяно имат нужда да бъдат обичани, приемани, разбирани и да не бъдат изоставени. Тяхната непригодност да се справят с бита и ежедневието, с домашните задачи е патетична. Лин пише за тях: "Никой от тях не умееше да глади, да чисти, не знаеха как да се грижат за едно дете, не говоря за обич, обичаха ме, имам предвид работата, която следва, когато създаваш дом и семейство. (...) Искаха свобода. Искаха да бъдат деца. Говореха за свобода и изкуство, но бързаха да се върнат към сигурността веднага щом непознатото им идваше в повече." Но също като деца, които трябва да бъдат обгрижвани, те са и егоистични, нуждаят се от своето време и спокойствие, от тишина и да бъдат оставени на мира, за да работят, от своите любовници. Деца, които си играят на големи и съставят правила за игрите си напълно сериозно. Които са слаби (той е в инвалидна количка, тя взема хапчета в опит за самоубийство).

Един от повтарящите се образи в книгата е този на пеперудата. Усещането за Лин е като за пеперуда, която не е съвсем появила се. Пеперуди има и по стената в стаята на умиращия Бергман. 

"Неспокойните" е книга за любов и липса на любов, за огромния копнеж по родителя и дисциплината да живееш без него, или поне без пълната му отдаденост, без увереността в неговата обич. "Чуди се дали майката има собствена хубост, собствено лице, които да са само за момичето. Как изглежда майка ми (чуди се момичето), когато ме гледа, без никой да вижда, че го прави."
Но въпреки, че книгата е много лична и интимна, тя не удовлетворява по стандартен начин любопитството на ония, които просто искат по "жълто" да надникнат в будоара и мръсните тайни на звездите.   

Все повече моята лична история се превръща в историята на цялото ми семейство.