---

layout: post
hidden: false
title: '"Пет годишни времена" на Валентина Мизийска, или Една история ли е животът ни'
subtitle: >-
  Професионално, като по учебник, Валя Мизийска гради текста, преплита линиите
  на сюжета последователно и овладяно, оформя достоверно диалозите, завършва
  отделните глави
author: Antonia
image: /Uploads/pet-godishni-vremena-30.jpg
category: bookreviews
category2: ''
tags:
  - Валентина Мизийска
  - Пет годишни времена
  - Ентусиаст
  - роман
  - рецензия
schedule: ''
redirect_from:
  - >-
    /bookreviews/2023/04/15/11-32-пет-годишни-времена-на-валентина-мизийска-или-има-ли-една-единствена-история
pageviews: 106
---

Съществува мнение, че проза трябва да се пише и издава след 40-те - заради натрупания дотогава житейски опит, способен да придаде автентична дълбочина и достоверен психологизъм на сюжетите и образите, така че те да не стоят имитативни, съчинени, заучени, двуизмерни, както това се случва в много романи, писани от прохождащи автори.

\==

Е, Валентина Мизийска постигна това още с дебютния си роман "Трети шанс" (виж [рецензия и интервю тук](https://literaturnirazgovori.com/interviews/2021/03/29/08-54-%D0%BD%D0%B0-%D0%BA%D0%BE%D0%B3%D0%BE-%D0%B4%D0%B0%D0%B2%D0%B0%D0%BC%D0%B5-%D1%82%D1%80%D0%B5%D1%82%D0%B8-%D1%88%D0%B0%D0%BD%D1%81-%D1%80%D0%B0%D0%B7%D0%B3%D0%BE%D0%B2%D0%BE%D1%80-%D1%81-%D0%B2%D0%B0%D0%BB%D1%8F-%D0%BC%D0%B8%D0%B7%D0%B8%D0%B9%D1%81%D0%BA%D0%B0-%D0%B7%D0%B0-%D0%BF%D1%8A%D1%80%D0%B2%D0%B8%D1%8F-%D0%B9-%D1%80%D0%BE%D0%BC%D0%B0%D0%BD.html)), за да го затвърди и в новия си - "Пет годишни времена" (Ентусиаст, 2023). Всичко при нея звучи така, сякаш е видяно, преживяно, осмислено от първо лице, сякаш тя лично е произнасяла всяка фраза от диалозите между героите, била е свидетел на жестовете от езика на тялото им, премислила е всяка тяхна идея или решение. 

\==

Зрелостта личи в умелия баланс между емоцията и рациото, в **бягството от все още очакваните от мнозина читател(к)и морално "достоверни"**, традиционни, мелодраматични по същността си образи (като например на майката и въобще на родителя), в самата заигравка с границата на тази мелодраматичност, без тя да бъде престъпвана, в хладната дисекция на вътрешния свят на протагонистите и на техните отношения, в суровата искреност за основанията на последните. 

\==

Валя твори в сфера, която - поне според мен - е силно подценявана като "женска" и "популярна", включително от литературните журита, а именно тази на интимния и семейния роман, романа на отношенията в двойката/семейството, където, абсолютно убедена съм в това, има нужда именно от подобни образци, от висока литература сама по себе си. Без да са нужни задължително търсените у нас социални, политически, исторически и прочие добавки, за да се постигне "значимост", която критиката да отчете. 

\==

Новият й роман "Пет годишни времена" прави онова, което може би българските читатели/зрители помнят от изключително популярния преди години сериал "Аферата" (и още как го прави!) А именно демонстрира начина, по който **гледната точка е всичко в "една" история**, която всъщност далеч не е една, тъй като се променя според разказвача й, придобива сила в субективността.  

\==

![](/Uploads/2925916358560339104.jpg)

\==

Застъпвайки историите им, авторката проследява отношенията на младата героиня Стела с четирима мъже (или сезона) в живота й, като четиримата са разказани в трето лице през тяхната гледна точка, а самата Стела - в първо лице. Най-важният ефект обаче е, че авторката разкрива пред нас несъвършенството и **ограничеността на собствените ни впечатления, усещания и съждения** спрямо героите, които претърпяват почти пълна трансформация, след като сами започнат да представят и представляват себе си - тоест когато бъдем допуснати в тяхното съзнание и придобием техния поглед към случващото се. 

\==

По този начин (както бе и в личния ми опит с романа) ние сме способни да преминем от антипатия и раздразнение към силна емпатия и съпричастност; от неприязън към предпочитание; от впечатление за пасивност, безчувственост и самоцелен промискуитет към разбирането, че става дума за уязвимост, болка, травмираност, ранимост. Всеки следващ герой претърпява метаморфоза в съзнанието ни и е способен да се превърне от досаден и чужд "съперник", когато искаме да отстраним, в съкровен любим, когото копнеем да защитим и запазим в живота на героинята. 

\==

По този начин **авторката репликира лутането, нерешителността и болезнените увлечения** на героинята си в процеса й по търсене на спасение в нашите собствените преживявания. Ето защо за мен проследяването на тази "лична" читателска история бе не по-малко важно от самата четена история върху страниците. Да, катарзис *par excellance* в романа няма, но може би има ред по-малки катарзиси за сметка на самия читател, който се опитва да позиционира себе си в една флуидна, изплъзваща се морално-емоционална координатна система, където иначе лесно би бил готов да осъди или да разбере нещата погрешно.

\==

Валя обаче не ни дава правото на завършеност, което жанрът може да ни подлъже да очакваме. Дори когато твърде много се е случило и както ние, така и самата й героиня, вече се **надяваме и искаме развръзка, успокоение, финал, тя ни сюрпризира** с нова сюжетна рана, която отваря тялото на сюжета за ново продължение (което би могло да се материализира дори в продължение на романа). Поанта, която е толкова жестока към читателя, колкото е болезнено искрена и житейски реална.

\==

В "Пет годишни времена" Валя отново демонстрира сериозността, с която се запознава с работната терминология и особеностите на темите си - в случая това са рисуването и декоративното изкуство; музикантството; архитектурата. Усещането отново е сякаш самата тя е работила и кипяла в динамиката на тези среди. И в двата й романа протагонистите са работещи, залутани между кариерата и дома жени. "Пет годишни времена" (на някои места може би дори повече от достатъчното) проследява усилието на героите по превръщането на артистичната им страст и призвание в работещ и лукративен бизнес, при това в България. Впрочем освен у нас, в София, този роман се развива и на още две локации - в Лондон и Стокхолм, като това, както отбелязва в блърба и Боян Биолчев, прави романа изключително градски, модерен. 

\==

В заключение, вероятно мнозина от читателите познават Валя Мизийска като създател на сайта [BGStoryteller](https://bgstoryteller.co/), в който публикува много полезни материали за творческото писане. Е, изглежда тя много добре знае какво прави, защото и в двете й досегашни книги прави впечатление начина, по който **професионално, буквално като по учебник, строи отделните части на текста**, преплита линиите на сюжета, оформя достоверно диалозите, завършва отделните глави и параграфи - последователно, овладяно, уверено. Езикът е премерен и обран, а умението й да поддържа напрежението и интереса (през цялото време читателят усеща как нещо се задава, нещо има да се случи) е несъмнено. Любопитвото за следващата книга вече е отворено.
