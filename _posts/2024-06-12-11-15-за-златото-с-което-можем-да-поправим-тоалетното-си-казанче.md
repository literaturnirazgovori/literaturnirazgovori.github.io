---
author: Antonia
category: bookreviews
category2: ''
hidden: false
image: /Uploads/zlato-cleeve.jpg
layout: post
pageviews: 38
schedule: ''
subtitle: С излизането на „Злато“ вече всички романи, писани от британския писател
  Крис Клийв, се сдобиват с български превод
tags:
- Крис Клийв
- ICU
- рецензия
- роман
- Злато
title: За златото, с което можем да поправим тоалетното си казанче
---

С излизането на „Злато“ (ICU, 2024, превод Невена Дишлиева-Кръстева, Велин Кръстев) вече всички романи, писани от британския писател Крис Клийв, се сдобиват с български превод. Те споделят интереса на автора към мащабния заден план, към големите конкретни събития, на фона на които той обикновено разгръща универсалните драми на обикновения човек – било то в контекста на Втората световна война („На смелите се прощава“), на масов терористичен акт („Възпламеняване“) или на световни състезания, както е в този последен негов роман.

\==

Романът „Злато“ е писан през 2010 г., когато британската столица се подготвя да бъде домакин на летните Олимпийските игри през 2012 г. В предговора към българското издание Крис споделя, че идеята е била по този начин, като писател, той също да стане част от всеобщото национално усилие по предлагане на гостоприемство в този период. Да напише роман по повода, той възприема като начин да бъде емоционален домакин на „най-великото представление на света“.

\==

В интервю с писателя, което правихме при излизането на предишния му роман на български (виж тук), той сподели, че поне засега това е неговата най-позитивна и „лишена от трупове“ книга. Въпреки това „Злато“ е не по-малко драматична – по един крайно личен, дори в известен смисъл клаустрофобичен начин. В пространствата, където борещите се човешки същества са най-сами, дори когато са изложени пред погледа на многохилядна публика. Чрез четиримата си герои Клийв се опитва да направи онова, което в романа сам нарича невъзможно: „Територията на душата в състезанията им щеше да остане некартографирана от литературата или науката“.

\==

Разгръщайки образите и съдбите на двете си протагонистки Зоуи и Кейт (редуващи се ту на първата, ту на втората позиция в световната ранглиста за спринтово колоездене на писта), „Злато“ ни представя два варианта на успеха, на постижението, на триумфа. Единият – изцяло в спорта, в сферата на строгите правила и на привидно изчистеното от всякакви други съображения състезание; другият – на пистата на истинския живот, където играта изглежда далеч по-мръсна, непредвидима, без принципи и ред.

\==

Така ли е наистина обаче? Защото нечестните трикове – както ще се убедим – са неизменна част от борбата за всеки сантиметър преднина у амбицирания колоездач, а онова, което наричаме „житейски багаж“, първоначални предпоставки или старт в живота, е от решително значение за представянето ни и в двете сфери. През съдбата на Зоуи авторът ще ни покаже, че травмите, които ни съсипват, могат в същото време измамно да бъдат наш дългогодишен захранващ механизъм за друг вид победи, да ни дават енергия, ускорение и воля за надделяване. Трагедията пък, която Кейт и съпругът ѝ (също олимпийски медалист) изживяват с болното си от левкемия дете, може да превърне отстъплението в победа, жертвата – в постижение, отказа – в триумф.

\==

Да, това не е свръхоригинална метафора – животът често се сравнява със състезание, а хората, които успяват в едно или друго, или които просто оцеляват, сме свикнали да наричаме „борци“. И все пак, макар и Клийв понякога да е на ръба на мелодраматичното в сцените или диалозите и да допуска някои неизбежни афористични клишета, те като че ли стоят на място в тази тематика. Той успява да създаде многопластов, нюансиран, интелигентен образ на своите състезатели, всеки от които психологически плътен и обоснован. И в този роман Клийв притежава това меланхолично, леко мрачновато, но много автентично виждане за детайлите, за онези фини контури на човешкото отвъд илюзиите.

\==

Един от дълбоките въпроси, които прозират в текста, е може ли човекът, изпитващ любов, да се състезава, в най-широкия смисъл на тази дума. Може ли емпатичният, отдаденият, любящият или приятелят да бъде в състояние на надбягване, конкуренция и незачитащо нищо странично желание за победа спрямо другия...

\==

**[Тази статия можете да дочетете в Портал Култура тук](https://kultura.bg/web/%D0%BE%D1%82%D0%BA%D0%B0%D0%B7-%D0%BE%D1%82-%D1%83%D1%81%D0%BF%D0%B5%D1%85%D0%B0/), тъй като е писана първо за изданието.** 

**\==**

**Вижте още:**

\==

["Възпламеняване" - ревю](https://literaturnirazgovori.com/bookreviews/2019/05/16/13-12-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%B2%D1%8A%D0%B7%D0%BF%D0%BB%D0%B0%D0%BC%D0%B5%D0%BD%D1%8F%D0%B2%D0%B0%D0%BD%D0%B5-%D0%BA%D1%80%D0%B8%D0%B9%D1%81-%D0%BA%D0%BB%D0%B8%D0%B9%D0%B2-%D0%BC%D0%B5%D0%B6%D0%B4%D1%83-%D0%B5%D0%BA%D1%81%D1%82%D0%B0%D0%B7%D0%B0-%D0%BD%D0%B0-%D0%BD%D0%B0%D1%81%D0%B8%D0%BB%D0%B8%D0%B5%D1%82%D0%BE-%D0%B8-%D0%BB%D1%8E%D0%B1%D0%BE%D0%B2%D1%82%D0%B0.html)

\==

["На смелите се прощава" - ревю](https://literaturnirazgovori.com/bookreviews/2020/12/16/12-14-%D0%BD%D0%B0-%D1%81%D0%BC%D0%B5%D0%BB%D0%B8%D1%82%D0%B5-%D1%81%D0%B5-%D0%BF%D1%80%D0%BE%D1%89%D0%B0%D0%B2%D0%B0-%D0%B7%D0%B0-%D0%BB%D1%8E%D0%B1%D0%BE%D0%B2%D1%82%D0%B0-%D0%B8-%D1%81%D0%B5%D0%B1%D0%B5%D0%BE%D1%81%D1%82%D0%BE%D1%8F%D0%B2%D0%B0%D0%BD%D0%B5%D1%82%D0%BE-%D0%BF%D0%BE-%D0%B2%D1%80%D0%B5%D0%BC%D0%B5-%D0%BD%D0%B0-%D0%B2%D0%BE%D0%B9%D0%BD%D0%B0.html)

\==

[Мое интервю с Крис Клийв от 2020](https://literaturnirazgovori.com/interviews/2020/12/21/11-47-%D0%BA%D1%80%D0%B8%D1%81-%D0%BA%D0%BB%D0%B8%D0%B9%D0%B2.html) за Литературни разговори

**\==**

[Мой разговор с Крис Клийв](https://www.toest.bg/za-praktikite-na-otkaza-i-izkustvoto-na-zhivota/) за Тоест

**\==**

![](/Uploads/chris-cleeve-in-bg.png)