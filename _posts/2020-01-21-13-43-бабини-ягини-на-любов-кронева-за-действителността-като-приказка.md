---
layout: post
hidden: true
title: '"Бабини-ягини" на Любов Кронева - за действителността като приказка'
subtitle: >-
  Повечето герои в тази книга са деца и тинейджъри, уязвими подрастващи
  същества, които животът подлага на прибързана, безстрастна и немилостива
  инициация. В какфонията на ежедневието те трябва да се научат да владеят
  неконтролируемия си вътрешен глас 
author: Antonia
image: /Uploads/babiniyagini.jpg
category: bookreviews
category2: ''
tags:
  - Любов Кронева
  - Бабини ягини
  - Жанет 45
  - разкази
  - рецензия
schedule: ''
---
Времето и пространството са свързани, но не го разбираме. Има по-различни хора, които се срещат в приказките, където им е мястото, но така ли е или на нас, недоразвитите, така ни е удобно... 

\==

Тези две мисли като че ли обединяват новите разкази на Любов Кронева, събрани в сборника с изключително подходящото за тях име "Бабини-ягини" (изд. "Жанет 45, 2019) и превъзходната корица на Христо Гочев. 

\==

Всички те работят с приказното и фантазното и по-същество могат да бъдат четени като съвременни варианти на класически приказки като "Червената шапчица", "Пепеляшка", "Хензел и Гретел" и др. Тези всъщност жестоки и страшни приказки - замислени такива, за да помогнат на децата да се справят, като ги рационализират и персонализират, със страховете си - са не по-страшни от самата действителност. 

\==

**Повечето герои в тази книга са именно деца и тинейджъри, **

\==

уязвими подрастващи същества, които животът подлага на прибързана, безстрастна и немилостива инициация. В какфонията на ежедневието те трябва да се научат да владеят неконтролируемия си вътрешен глас - както например едно от момичетата открива в себе си неподозираната сила да кълне с него. 

\==

Историите ни срещат с разтурени и нефункционални семейства, битов безпорядък и драми, психическо и физическо насилие. Героите са хора обикновени - да, те не са дори незначителните малки, унижени и оскърбени хора с трагедията на тяхната социална анонимност. Напротив - _обезпокоително _обикновени и нормални са, в много случаи самопричиняващи съдбата си. Да, онова, което се случва с тях, уви, се случва на хората. 

\==

**И както във всяка приказка има пътека, която извежда до опасност или спасение, **

\==

така и в тези истории се появява портал към алтернативен свят, където героите попадат, когато сякаш са достигнали предела си. Те се превръщат във вещици, общуват с кикимори и караконджули, получават свръхспособности и изобщо пристъпват в територията на забраненото. \
\
==

Ако сме принудени да сме реалистични докрай, бихме нарекли това сриване на психиката, раздвоение, шизофрения - или някоя от другите модерни думи за психическите страдания на нашия 21 век. Логичен резултат от съответното житие и битие. Но тук, в пластичния, крехък, незабележим предел между реалността и съня, действителното и възможното, тези измислени същества идват "от стремежа на човешката природа да надмогне себе си, да се вдигне на пръсти и да се докосне някак си до сила и безнаказаност, каквито никога няма да й бъдат дадени". (Тук няма как да не забележа приликите с "Майстора и Маргарита", които сигурна съм сами ще усетите).

\==

**Хората са като чудовища или обратното - чудовищата са като хората и произтичат от тях?**

\==

Във всеки случай потиснатите, лъгани, изоставяни, унижавани, малтретирани или просто загубили себе си герои се превръщат в същества, снабдени с любопитство, юначност, свобода от умора и безсилие. Те заживяват, дори и за миг, в невъзможното, където има утешение, приемане, взаимност, защита.

\==

Както и в другите й книги ([виж рецензия за "Вълча Богородица" тук](https://literaturnirazgovori.com/bookreviews/2019/01/21/17-26-%D0%BB%D1%8E%D0%B1%D0%BE%D0%B2-%D0%BA%D1%80%D0%BE%D0%BD%D0%B5%D0%B2%D0%B0-%D0%B2%D1%8A%D0%BB%D1%87%D0%B0-%D0%B1%D0%BE%D0%B3%D0%BE%D1%80%D0%BE%D0%B4%D0%B8%D1%86%D0%B0.html)) стилът на Любов Кронева е незабавно разпознаваем. Освен всичко друго, лично за себе си, като бургазлийка, аз наричам този глас бургаско-руски - срещам например доста родни жаргонни думи, които може и да не са понятни на масовия читател, но придават особена дъхавост на наратива. 

\==

**Разказването пък наричам "забързано". То имитира толкова добре разговорното, **

\==

клюкарското, махленското, от една страна, и така умело и симпатично смесва този регистър с един друг, който се промъква сякаш между другото - висок, поетичен, образен, че получилата се смес е изключително апетитна "за слушане". За този разказвачески ефект помага и честата употреба на сегашно време и изключително специфичният синтаксис. Изреченията буквално се роят, ту ударни, ту развихрени и маркирани само от запетайки, дори когато подлогът се е променил. Те като че не могат да бъдат удържани. Последното създава усещане за водовъртеж и на моменти неяснота кой какво прави и какво се случва, но въпреки това го казвам по-скоро като особеност, а не като критика. 

\==

Любов Кронева е майстор на иронията, отчасти и поради езиковото смесване на регистрите. Тя е едновременно и ангажиран, и отстранен разказвач, който като че ли много много не се вживява в емоционалната тежест на историята. Този наперен, грубоват, леко безчувствен тон сякаш засилва още повече емпатията, която изпитваме към героите, и лично за мен е източник на читателска наслада. Със сигурност това са истории, на които можем да плачем през смях.
