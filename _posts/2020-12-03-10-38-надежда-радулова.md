---
layout: post
hidden: true
title: "Надежда Радулова:"
subtitle: садада
author: Antonia
image: /Uploads/nadyaradulova.jpg
category: interviews
category2: ""
tags:
  - Надежда Радулова
  - интервю
  - поезия
  - Жанет 45
ozone-link: https://www.ozone.bg/product/malkiyat-svyat-golemiyat-svyat/
schedule: ""
---
В новата ти стихосбирка "Малкият свят, големият свят" има цикъл посветен на героини от древногръцката митология, както и обяснения за читателя кои са те в края на книгата (недоверие в читателя ли са?). Връзката не е пряка, но вярваш ли, че има елитарна поезия, такава, която изисква известна подготвеност, известно знание - срещу онази, която днес масово присъства в интернет и която е щедро готова да "докосва всички сърца" (за умовете не става дума)? 

Започвам да отговарям отзад-напред. Сърцето ми често е било „докосвано“ от т. нар. елитарна поезия – Пиндар, Рилке, Хьолдерлин, Паунд, Елиът. Струва ми се обаче, че един добър художествен текст, бил той определян по един или друг начин, работи в много регистри и може да въздейства без оглед подготвеността на читателите. А „умът“ и „сърцето“, разбира се, са конструкции, разделението между тях е условно и може би върши работа някому, но не и на мен. 
А относно бележките в края на книгата, те са колкото за читателите, толкова и за самата им авторка. Оказа се, че след всички прочити на митовете през годините, след всички техни интерпретации в литературни произведения, опери, картини и пр., паметта ми е променила нещичко в сюжетите или поне е съхранила „грешна“ представа за случилото се. Докато пишех, с изненада откривах тези разминавания, тези подхлъзвания и залитания на паметта ми. Спомнях си за странстванията на кравата Йо като за приключения, които макар и следствие от наказание, в крайна сметка й носят някакво еманципирано удовлетворение; изцяло бях изтрила факта (ако можем изобщо да го мислим като факт?), че Мира е прелъстителка на баща си Кинирас, убедена бях, че е негова жертва; затова пък нимфата Ехо не ми се струваше хваната в капана на езиковото си безсилие, а по-скоро я виждах като онова средоточие на езика, в което той се превръща в истинско оръжие и казаното веднъж, не може да бъде върнато, погълнато обратно, поправено, заличено. И така стопроцентово небиографичният цикъл „Преображения“ се превърна в биография на собствените ми, очевидно неслучайни, грешни запомняния –  знакови преображения, извършени някъде из тайните дъна на паметта ми. 

В новата ти стихосбирка като лирически герой се появява и твоята малка дъщеря. Какво промени появата й в светогледа ти?

Нищо и всичко. Както вече отговорих в едно друго интервю, човек се ражда родител, независимо дали впоследствие има деца или не. В една нелинейна версия на моя личен свят дъщеря ми се появява заедно с мен, с моето раждане. Затова и в книгата Елена  (както и чудесната ми редакторка Биляна Курташева отбелязва) е сложносъставен герой: дете, но и детето, което майка й е била, а също детето, в което майка й вижда себе си в един и болезнено, и блажено актуализиран спомен. 
Не мога да не спомена и отпечатъкът, който общуването с едно порастващо с всяка минута дете, оставя върху езика на родителите си. Спомни си тетрадките на Марина Цветаева от 1913-1914 година, когато дъщеря й Аля е съвсем малка, на около година, и майка й встрастено строи колонки и колонки от неправилни, половинчати, разкривени, наранени думи, които отстрани се опитва да нормализира, да излекува. Докато детето ми проговаряше, често мислех за тези тетрадки и за това как една майка за известно време неизбежно пребивава в разклатения и нестабилен език на детето си, опитвайки се да го преобърне – от средство за откриване и вкусване на новия свят в инструмент за общуване. И все пак „грешките“ в езика крият страхотна тайна и огромна енергия. Не можеш да ги пуснеш да си тръгнат ей-така, особено ако се занимаваш с писане, какъвто е нашият случай. Завинаги ги ги оставяш да разбридат канавата на езика, да разяждат съединителната тъкан, да тътнат изпод нормите и правилата, да те държат нащрек. 

Кой е малкият свят и кой - големият? И различни неща ли побират?

\==

![](/Uploads/malkiyatsvyat.jpg)

\==

Не, няма два свята и това става ясно още от епиграфа на книгата – цитат от Линда Грегърсън, любима поетеса и приятелка, която имах късмета да превеждам на български. „Единственият свят ни дава втори шанс“. И това единство на малкия и големия свят е показано тъкмо през условното им разделение, дори във физическото тяло на книгата. Но има едно централно стихотворение – „Лидл, Созпол“ – което Марин Бодаков напълно уместно определя като „екватор“ на стихосбирката и в което двата свята почти буквално се срещат, свързват се, разпознават се като един, ритуално разменят дарове…\
Всъщност от момента, в който започнем да четем, в който се превърнем в читатели, малкият ни частен, ограничен свят става безкрайно голям. И няма връщане и затваряне обратно в малкия. Рискът е поет. Оттук нататък сме и Хамлет, и Яго, и Фейгин, и Ема Бовари, и Разколников, и Пруфрок. От нищо не сме защитени, нищо не ни е гарантирано, освен непосилно дългия живот по страниците на книгите, в които полека се превръщаме. 

В много от стиховете ти има недовършени, пресечени сякаш по средата на мисълта изречения, многоточия... Какво (ни) оставяш там? Метафора на какво са?

На собствената ни накърненост. Езикът ни съдържа симптомите на едно протяжно боледуване – цял живот боледуваме първоначалното разкъсване и разделяне, с което влизаме в света. Защото ние влизаме в света нецели. Литературата може да ни реставрира и залепи, да замаскира тази нецялост, но може и да я оголи. Аз предпочитам да правя второто. 

Кое отнема възможността за поезия (в един от стиховете изреждаш няколко възможности)? И има ли нещо, за което не би (или поне досега не си) писала?

Сред изредените в цитираното от теб стихотворение неща, отнемащи възможността за поезия, са срамът, гладът, болестта, нищетата…  Но, разбира се, текстът се самоопровергава и в това е част от смисъла му. … Без поезията, без музиката, без изкуството изобщо, самотният ни ужас остава капсулиран в плана на битово-личното – на злополуката, бедата, частното нещастие. Свързването ни обаче през общата ни културна памет повдига страданието ни, придава му трагически обертонове, възвишеност. Изтегля ни ни от къртичите коридори на собствените ни подземия и ни изстрелва при Кант и звездното небе. 
Не, няма нещо, за което не бих писала. Стига да преценя, че имам необходимия капацитет да го направя.

Самата ти си редакторка, предимно на поезия. Това помага ли ти в изчистването на собствените ти стихове или външната гледна точка във всеки случай е задължителна?

Да, това че превеждам и редактирам, ми помага страшно много. Не спирам да повтарям, че заниманията с чужди текстове, както и читателството само по себе си, ми дават невероятния шанс да работя с литература, която нямам ресурс самата аз да създам. Няма по-обогатяващо преживяване! От друга страна обожавам и процеса на саморедактиране, донякъде го предпочитам пред самото писане или може би го смятам за същинското писане. Във всички случаи препоръчвам на по-младите ми колеги да дисциплинират това умение, тъй като е безценно. То, разбира се, не отменя необходимостта от външна редакция; тя пък е абсолютно задължителна! И намирам за напълно погрешна и порочна практиката на някои издателства все още да издават нередактирани книги. Благодарение на тях, редакторството влезе в „червената книга“ на изчезващите професии. 

Като редакторка на съвременна поезия би ли откроила важни и ценни за теб гласове в нея?

Да, имам късмета да съм редакторка на млади и интересни поети, които, освен всичко друго, са отворени да работят върху текстовете си и не разчитат единствено на спонтанните „пристъпи“ на вдъхновение (една обикната у нас романтическа постановка, която по всички начини се опитвам да поставя под въпрос). Рядък шанс в живота ми беше да съм редакторка на две от книгите на изключителния Николай Атанасов („Органични форми“ и „Манифестация“), който трагично ни напусна преди малко повече от година. Неговият глас наистина премина като сеизмична вълна през съвременната българска поезия и промени релефа й. В последните години с радост работих и с ръкописите (превърнали се в книги) на Виолета Кунева, Албена Тодорова, Никола Маринов и Станимир Панайотов (извинявам се, ако пропускам някого). Дано да са силни и да устоят на предизвикателствата, пред които не особено възвишената съвременна литературна ситуация неминуемо ще ги изправи.