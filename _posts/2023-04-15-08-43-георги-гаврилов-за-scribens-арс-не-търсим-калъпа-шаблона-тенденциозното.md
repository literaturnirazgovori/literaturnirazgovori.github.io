---
layout: post
hidden: false
title: 'Георги Гаврилов за Scribens/АРС: Не търсим калъпа, шаблона, тенденциозното'
subtitle: >-
  Един подход в откриването на нови имена е през ежедневното проследяване на
  излизащите текстове в литературната преса, онлайн списанията, социалните мрежи
  и т.н.
author: Antonia
image: /Uploads/ggavrilov.jpg
category: interviews
category2: ''
tags:
  - Скрибенс
  - Scribens
  - АРС
  - интервю
  - Георги Гаврилов
schedule: ''
pageviews: 88
---
*Това интервю бе взето първо за "Литературен вестник".*

\== 

**„Scribens/Арс“ се превръща в издателство марка, от което излизат сериозна част от съвременните млади български поети. Има ли някакъв конкретен критерий, по който те биват подбирани?**

\==

Единственият критерий, който бих могъл да посоча, е някой от издателството да е забелязал талант, потенциал или наличие на собствен поетически глас у съответния автор. Между средата на ноември и края на декември провеждаме ежегоден конкурс за дебютни ръкописи – това е един от начините да намерим нови автори. През последното издание (2022 г.) се включиха рекорден за конкурса брой участници – 80. Обикновено ръкописите в категория „Поезия“ са два пъти повече от тези в „Проза“. През настоящата 2023 г. сме предвидили да работим в посока на завършване и издаване на поне половин дузина от включилите се в конкурса. 

\==

Друг подход в откриването на нови имена е през ежедневното проследяване на излизащите текстове в литературната преса, онлайн списанията, социалните мрежи и т.н. Все повече пишещи хора изпращат и сами ръкописи или сбор от стихотворения, разкази, откъси от романи на електронната поща на издателството – arsmedia.editor@gmail.com.

\==

**Съществува и другата страна обаче – опасението, че едно издателство може да се превърне в своеобразен конвейер, репродуциращ една и съща, разпознаваема стилистика. Съществува ли такава опасност и как бихте отговорили на това?**

\==

Не смятам, че ние сме застрашени от подобна угроза. Работим с много различни редактори, които не се и не бива да се водят от някаква зададена от издателството поетика и естетика. Не търсим калъпа, шаблона, тенденциозното. Авторите ни обхващат пълния спектър на жанра – от класически стих до свободен, от хайку до модернистическа поема. Имаме разпознаваеми гласове, които не се претопяват един в друг. Все по-често издаваме и вече утвърдени автори – наскоро излезе антологията с избрана поезия на Палми Ранчев „Под шапката на скитника – подреждане на уличните безпокойства“, също „Излизане от тъмното“ на Пейчо Кънев, предстои съвсем скоро и новата стихосбирка на Едвин Сугарев „Блудни синове“.

\==

![](/Uploads/palmiscribens.jpg)

\==

**Кои са новите имена, които бихте откроили като задаващи собствен идиосинкретичен почерк и тоналност в българската поезия днес – тези, чието развитие читателите на поезия задължително трябва да следят? Разкажете ни с по няколко думи за всеки от тях.**

\==

Без съмнение бих споменал няколко от наскоро издадените от нас автори. Започвам с **Маламир Николов**, чиято книга с поезия **„Въпрос на оцеляване“** излезе през 2021 г. С Маламир се запознахме на Националния студентски литературен конкурс „Боян Пенев“, 2015 г. в Шумен. Още тогава неговата поетика се отличаваше като самородна и почти необуздаема. През годините след това Маламир оформи стила и идеите си, запазвайки тяхната необремененост от чужди влияния. С безкрайната си концептуалност и авторедакция Маламир предостави на Scribens напълно обмислен, структуриран и безупречен ръкопис, който скоро след това излезе в книжно тяло с картина на Николай Тотев на корицата. „Въпрос на оцеляване“ получи номинации за Национална награда за поезия „Иван Николов“ 2021 г., Националния конкурс за поезия „Христо Фотев“ 2022, Литературна награда „Перото“ 2022 г.

\==

Друг автор, когото искам да спомена, е **Наталия Иванова**. Тя също е от огромната група поети, с които се запознахме на конкурса в Шумен (Анна Лазарова включително). Дебютната поетична книга на Наталия **„Човек с бинокъл“** излезе в разгара на пандемията от ковид през лятото на 2020 г. Поезията на Наталия е бунт на меланхолията, който напомня за неудовлетвореното и неизпълненото от едно поколение. „Човек с бинокъл“ има номинации за Национална награда за поезия „Иван Николов“ 2020 г., Награда за поезия „Николай Кънчев“ 2020 г. и съпътстваща награда на Националния конкурс за дебютна литература „Южна пролет“ 2021 г.

\==

![](/Uploads/scribens1.jpg)

\==

Не мога да пропусна **Преслава Виденова** и нейната дебютна книга **„Постоянна експозиция“**, издадена от „Жанет-45“ в края на 2021 г. Изключителната изисканост на езика, съчетана с наблюдения върху съвременни местни и световни проблематики, превръща поезията на Преслава в един от новите летописци, отразяващи и критикуващи настоящето с вечната помощ на библейските образи. „Постоянна експозиция“ получава номинация за Литературна награда „Перото“ 2022 г. и награда за дебют в Национална награда за поезия „Иван Николов“ 2022 г.

\==

И за трите книги съм добавил номинациите и наградите не защото са основното и това, според което се формира мнението и оценката ми, а защото в тези случаи то е съвпаднало с това на журито, или казано по друг начин – тези книги и автори е нямало как да бъдат заобиколени. Вярвам, че и тримата ще продължат да дълбаят в поезията и в себе си и ще оставят трайна диря в литературата ни.

\==

![](/Uploads/scribens2.jpg)

\==

**Сред последно издадените ви книги, както стана дума вече, има и такива на отдавна утвърдени поети като Палми Ранчев. Какво включва внушителният му по размери сборник, който излезе наскоро?**

\==

„Под шапката на скитника – подреждане на уличните безпокойства“ съдържа стихотворения от всички досега издадени негови – от „Манхатън, почти събитие“ (1993) до „Отблизо всичко“ (2016). Подборът на стихотворенията е направен от Маламир Николов, който сканира и обърна в електронен вид купчината от книги, които Палми ни предостави. След няколко итерации и последващи авторедакции на част от текстовете от страна на Палми книгата беше сглобена и звучаща хармонично. 

\==

Любопитен допълнителен факт е, че изданието спечели финансиране на печата по програма „Помощ за книгата“ на Министерството на културата, но от момента на кандидатстване (август 2022 г.) до излизането на резултатите (ноември 2022 г.) хартията поскъпна дотолкова, че финансовата помощ се обезсмисли. В момента провеждаме турне на Палми и книгата: София – 22 март, Благоевград – 27 март, Пловдив – 28 март, Бургас – 29 март, Шумен – 6 април. В края на месец май предстои и премиера в Барселона, където Палми живее от шест години.

\==

![](/Uploads/scribens3.jpg)

\==

**Какъв съвет бихте дали на младите пишещи днес, които се надяват да бъдат издадени при вас – какво НЕ бива да правят, как НЕ бива да пишат?**

\==

Писането им да не е водене на дневник. Да се отнасят отговорно към работата си, но да не я превръщат във фикс идея – ако мине ден, без да са написали нещо, всичко е наред; ако мине месец, всичко е наред; ако мине половин година, всичко е наред. Да четат повече, отколкото пишат, да четат и проза, и поезия – двете си помагат, взаимна индукция е. Да не следват пазарни стереотипи, да знаят какво искат да кажат, да бъдат политически – в най-общия смисъл – отговорни, и най-важното – да имат търпение към себе си.

\==

**Напоследък издавате и все повече проза – това случайна или планирана стъпка е в промяната на облика на издателството? И какъв е профилът в прозата – по-кратка, по-„поетична“, или ще вървите към традиционно издаване и на големи прозаични текстове, влизайки в конкуренция с по-големите издателства?**

\==

Подобно на книгите с поезия, които издаваме, при прозата нямаме и няма да имаме такъв тип самоограничение по поджанрове. Главното, което ни интересува, е качеството на текста. През 2023 г. ще издадем първата за нас фантастична книга-игра, предстои и стартиране на детска поредица Ars Kids. Много от нещата се случват, без да са строго и отдавна планирани, вълнуващо е, оставяме си прозорците отворени, за да може винаги да влиза свеж въздух.

\==

![](/Uploads/scribens4.jpg)

\==

**Едно от нещата, които ви открояват, са изящните, артистични и също много разпознаваеми корици – с кои илюстратори работите и защо?**

\==

През 2018 г. започнахме работа с **Антонина Георгиева** – един от двамата ни основни илюстратори. Първата книга, която Нина оформи, беше първа и за нея – “inclavo” на Мария Куманова. Впоследствие Антонина се превърна в „щатен“ дизайнер на издателството. Нейна е и работата по музикалната ни серия Scribens Acoustic. 

\==

През 2021 г. **Анна Лазарова** се зае с корицата и оформлението на сборника с разкази на Калин Василев „Персони“. През последните две години Анна стана вторият ни основен илюстратор. По различни проекти сме делегирали работата по корици на Вера Пицева, Магдалена Желева, Ива Стефанова, Росица Гърджелийска, Валентина Григорова – от една страна, заради големия обем работа, от друга, за да се влее свежа кръв. Понякога авторите са много капризни и имат собствена идея за визията на книгата си. Съветвам ги, ако не са се занимавали с визуални изкуства, да се доверят на нашите доказали се илюстратори.

\==

**Преди време издадохте и книгата „Поезия срещу войната“ – една книга с конкретна кауза? Каква е равносметката?**

\==

В момента от изданието няма бройки при нас. Каквото е останало, е по книжарници. Тиражът, в който беше отпечатана „Поезия срещу войната“, е 440 броя. Всички приходи до момента (над 6000 лв.) са преведени на Фондация *Ukraine Support & Renovation* за обновяване на старата белодробна болница в Пловдив, която за малко да бъде иззета от тях и дадена на частен инвеститор. За щастие, това не се случи и фондацията продължава своята мисия „Втори дом“ там. Предстои да издадем второ допълнено издание на антологията, както и нейния превод на английски, испански и френски и излизането ѝ на външните пазари, като каузата остава същата.

\==

![](/Uploads/scribens5.jpg)

\==

**Планира ли се да продължи развитието на *Scribens Acoustic* – луксозната музикална серия на издателската група?**

\==

*Scribens Acoustic* съвсем скоро ще бъде продължена с излизането на книгата за певицата **Белослава**. За разлика от „аз \| Остава“ и „Приказката P.I.F.“, снимките, които ще включим, ще бъдат пълноцветни. Форматът се запазва. През дългия си кариерен път Белослава е работила с много различни музиканти и хора на изкуството. Постарахме се да включим основните сред тях, така че ще можете да срещнете разказите на Графа, Ицо Хазарта, Заки, Живко Петров, Антони Рикев, Орлин Павлов, Темелко Темелков, Петър Дундаков и много други. 

\==

Четвъртата книга от поредицата ще бъде посветена на новата алтернативна и инди сцена в България. Имаме идеи и за последващи заглавия, но засега ще ги запазя в кухнята.

\==

**Учили сте нещо твърде далечно от литературата. Много различна, или напротив, е физиката от поезията? Помага ли нещо от тази „настройка“ в нелекото управление на цяла издателска група? Разкажете за ролите си в работата около Scribens/Ars.**

\==

Макар на пръв поглед физиката и литературата, в частност поезията, да нямат нищо общо, всъщност и двете се занимават с подобни вечни въпроси и ползват цялата вселена като работен плот. Много често ми задават подобен въпрос и от известно време насам разказвам една история, ще я разкажа и сега. Когато преди хиляди години човек за първи път е излязъл от пещерата си през нощта и е погледнал към звездното небе, е дал началото и на физиката, и на литературата, и на философията – те имат тази обща точка назад във времето, когато са били едно. И продължават с опитите да опишат видимото и невидимото. 

\==

От чисто прагматична гледна точка, като точна наука, физиката ме е научила да подреждам, планирам, действам според логика, която съм избрал – тази „настройка“ помага, да. Моята роля в издателската група е свързана с комуникация, проектен мениджмънт и не на последно място, редакторска работа. **Божидар Димитров** отговаря за разпространението на изданията ни, социалните медии и организацията на голяма част от събитията ни. **Анна Лазарова**, която споменах като основен илюстратор, повтаря и моите функции. Освен това най-вътрешно ядро на издателската група имаме няколко концентрични кръга от хора с постоянна роля в дейността ни.

\==

![](/Uploads/scribens6.jpg)

\==

**Пишете ли и подготвяте ли собствена книга?**

\==

В момента работя по своя нова книга с поезия. Все още нямам заглавие, при мен то се появява последно. Повечето от стихотворенията, които ще съдържа, са написани през последната година – от началото на войната в Украйна необходимостта ми да пиша се умножи по десет. Книгата ще носи духа на тези мрачни, лакмусови, постпандемични времена, наситени с несигурност, в които човек наистина трябва да реши много неща за себе си и някак да продължава да изобретява светлината. Бих казал, че съм писал през треморите на един приближаващ апокалипсис, екстраполирани до самото му случване. Поставил съм си за цел книгата да излезе до юни 2023 г. Издателството, което ще застане зад нея, е „Знаци“, с които издадох първите си три книги с поезия.