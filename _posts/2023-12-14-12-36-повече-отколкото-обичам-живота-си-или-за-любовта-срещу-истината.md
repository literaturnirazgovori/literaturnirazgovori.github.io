---
author: Antonia
category: bookreviews
category2: ''
hidden: false
image: /Uploads/povotkobzhsi3.jpg
layout: post
pageviews: 67
schedule: ''
subtitle: Гросман превръща историята на своя прототип Ева Панич-Нахир в художествена
  стихия по своя специфичен начин, като създава образите на още две поколения жени,
  счупени заради една и съща травма
tags:
- Колибри
- Повече отколкото обичам живота си
- 'рецензия '
- роман
- Давид Гросман
title: '"Повече, отколкото обичам живота си" - или за любовта срещу истината'
---

*Този материал бе написан и публикуван първо за "Тоест" - [можете да го прочетете и там.](https://www.toest.bg/na-vtoro-chetene-poveche-otkolkoto-obicham-zhivota-si/)* *Следете и останалите материали в рубриката "[На второ четене](https://www.toest.bg/tag/na-vtoro-chetene/)".*

\==

Необичайно е, когато един евреин разказва толкова съкрушителна история за *другите* лагери – не за нацистките, а за комунистическите, не в Европа на Хитлер, а в Югославия на Тито. Но пък и кой по-добре от евреин – при това не друг, а Давид Гросман – би могъл да разкаже историята на една жена, преминала през душе- и месомелачката на балканския ГУЛАГ? Когато известният писател среща в един израелски кибуц своя прототип Ева Панич-Нахир, вече почти на столетна възраст, тя не само охотно му разказва обратите на суровото си и драматично минало, но едва ли не настоява то да оживее под перото му.

\==

Гросман превръща тази история в художествена стихия по своя специфичен начин, като създава образа не само на своята главна героиня Вера, но и на още две поколения счупени заради една и съща травма, макар и по различен начин жени, жени жертви: дъщеря ѝ Нина и внучката ѝ Гили. Гросман опъва между тях крехката, но несломима „червена нишка“ (по един друг негов мащабен роман) на принадлежността и отхвърлянето ѝ, на истината и спестяването ѝ, на гордостта и преломяването ѝ в прошката.

\==

„Повече, отколкото обичам живота си“ е последната от малкото книги на Гросман, преведени на български. За разлика от [„Един кон влязъл в бар“](https://literaturnirazgovori.com/bookreviews/2019/01/20/14-07-%D0%B4%D0%B0%D0%B2%D0%B8%D0%B4-%D0%B3%D1%80%D0%BE%D1%81%D0%BC%D0%B0%D0%BD-%D0%B5%D0%B4%D0%B8%D0%BD-%D0%BA%D0%BE%D0%BD-%D0%B2%D0%BB%D1%8F%D0%B7%D1%8A%D0%BB-%D0%B2-%D0%B1%D0%B0%D1%80.html) (най-силния му за мен роман, по който имаше и широко рекламирано театрално представление със Самуел Финци), „Ще бягаш ли с мен“ и „Червената нишка“ обаче, за нея почти не е говорено от издаването ѝ насам. Тук Гросман се приближава географски до нашите земи и се разкрива като **завиден познавач на балканската и югославската история** –
по-конкретно тази на остров Голи Оток, където се е намирал най-големият и най-страшен лагер за политически затворници по времето на Тито. Сюжетната рамка на повествованието представлява пътуването на Вера, Нина, Гили и баща ѝ Рафи от Израел до това пълно с ужасяващи тайни място, където Вера е била хвърлена и измъчвана няколко години като враг на народа.

\==

Повествованието в романа е силно кинематографично в буквалния смисъл на думата. Въпросното пътуване е видяно през почти непрекъснато включената камера на Рафи и Гили, и двамата донякъде провалени кинематографисти, отгледали се сами един друг след напускането на Нина. Сега те създават филма на живота си – филм за нея и майка ѝ Вера, и за тайната, обвързала ги завинаги в отчуждението.

\==

Преди да потъне в небитието, тази лента се превръща и в дълбока, мъчителна, но пречистваща изповед и в начин **сегашната Нина да се обърне към бъдещото си аз, чиято памет ще бъде поразена от болестта на Алцхаймер**, с която е диагностицирана, но най-вече в инструмент за катарзис и прошка между трите поколения жени. Такъв, от който накрая ще се отърват. Защото има неща, които трябва да бъдат спомнени стъпка по стъпка именно за да бъдат оставени отвъд паметта. 

\==

![](/Uploads/evapanich.jpg)

\==

Вера/Ева на Гросман е институция, матриархат. Силна, обичана от всички в новото си израелско семейство, природно женствена, всеустойчива, жизнелюбива, обладана от истината и любовта – заради тях е готова да жертва единственото, което ѝ е останало. Родена в буржоазен еврейски дом със смесен (хърватско-унгарски) произход, тя се влюбва от пръв поглед и – въпреки съпротивата на баща си – се жени още съвсем млада за сръбския офицер гой, който ще остане любовта на живота ѝ. Идеалисти, чисти в своите възгледи за социално равенство, честни в намеренията си, двамата участват в партизанската война срещу нацистите, присъединявайки се впоследствие към Титовия елит. Докато Тито не прави немислимото – опълчва се срещу Съветския съюз и започва да преследва онези, които внезапно са обвинени във вярност към Сталин и шпионаж в полза на СССР.

\==

След самоубийството на потъналия в мазетата на ОЗНА свой съпруг **Вера ще трябва да вземе най-важното решение в живота си**, което ще предопредели не само нейната, но и съдбата на всички жени от рода ѝ. Срещаме я на деветдесет, след като отдавна е преминала през ада за политически затворници на Голи Оток, където хиляди други са намерили смъртта си, след като е успяла да стигне до Израел с дъщеря си и се е омъжила повторно за бащата на Рафи, единствения протагонист в този женски роман.

\==

Ала травмата, отгледана на Голи Оток, ще превърне нейната Нина – малкото момиче, останало изведнъж и без никакво обяснение без майка (самите ние ще получим това обяснение, гледайки филма) – в своеобразна морална самоубийца, външно студена, лишена от човешки чувства и „изражения“ (важно за кинематографичния поглед в романа) жена, която ще превърне разюзданата си сексуалност в начин да накаже (женствеността на) майка си. **Гили, нейната дъщеря, на свой ред ще остане без майка и ще премине през отхвърлянето** – докато отново не я открие и не откупи продължаването на рода, не пречисти генетичната нишка на болката и огорчението.

\==

Централният конфликт (и тайна) в „Повече, отколкото обичам живота си“ поставя **едно срещу друго немислими неща – истината и любовта**, както и любовта към съпруга и любовта към детето.
Струва ли си да настояваме на истината, за да не предадем честта и достойнството на мъртвите, ако така ще разрушим живота на живите след тях, които също се нуждаят от любовта ни? Кое доказателство за обич е по-валидно? Можем ли да степенуваме любимите си?

\==

Изборът, който Вера ще направи, не само ще предопредели съдбата на жените след нея, но **ще промени и смисъла на думата дом за всяка от тях**. За Нина домът ще се окаже мястото, на което тя никога не е стъпвала в своето неистово скитане и вечно бягство – мястото, свързано с ужаса, преживян от майка ѝ. Защото взаимността в ада е по-голяма от „спасението“ отделно, защото любовта в споделеното страдание е по-силна от пощадата, която те оставя сам. 

\==

На острова, насред немислимите изтезания, Вера ще открие смисъла им в обгрижването на един малък филиз. Това е метафора пределно ясна, изключително визуална и емоционално силна, но същевременно и история, базирана на истински свидетелства на лагерници. Според техни разкази те са били оставяни да стоят с часове в определени пози на голия и пуст остров, за да пазят сянка от безпощадното слънце на филизи (твърди се, че зеленото петънце на Голи Оток представлява дърветата, които затворниците са посадили).

\==

![](/Uploads/david_grossman.jpg)

\==

*Снимка: [Frontieras Do Pensamento](https://www.flickr.com/people/61838152@N06) под [CC BY-SA 2.0](https://creativecommons.org/licenses/by-sa/2.0/deed.en)*

\==

Безцелното и нечовешко страдание на Вера (като това от Холокоста, чиято сянка винаги витае във всеки еврейски роман) Гросман ще преосмисли – за да даде амнистия на майчинството ѝ – през отчаяния жест на това тя да участва в покарването на няколко крехки листенца върху едно лишено от живот късче земя. Дори и само това да беше разказал писателят, той пак щеше да разкрие пределно ясно **жестокостта на комунистическите лагери – по думите му, по-извратена, по-кръвожадна** и по средновековно варварска дори от тази на нацистките. Защото в тях, както отбелязва той, врагът е бил ясен, докато тук – трудно, почти скандално признание от един евреин –

\==

> *"...затворници, които са били в Аушвиц и са ги довели на Голи Оток, казват, че тук е по-трудно. Тук методът е да превърнем всяка жена във враг на всяка друга жена".*

\==

И все пак това не е историческа книга, а общочовешки роман за същността на политическия до мозъка на костите си човек. За трагичните отношения между майки и дъщери и за драмата на родителството. За колективната травма, прорастваща в сянката на поколенията. За катарзиса, който винаги изисква слизане в ада на паметта, кръстоносен обход на спомените, връщане в родилната утроба на болката. Но най-вече „Повече, отколкото обичам живота си“ е **роман за абсолютната и безусловна любов**. И тази на Вера към първия ѝ съпруг, но и тази, която Рафи изпитва към Нина през целия си живот. Любов библейска, всеопрощаваща, всепонасяща – и най-черния мрак, и най-смъртоносните рани, и най-непосилното отхвърляне.

\==

За огромно съжаление, **в България нямаме преводачи, способни да преведат израелски романи от оригинала им на иврит**. Това обикновено се прави ту от английски, ту от френски – и определено личи. Богатството и сладостта на Гросмановия иврит като че ли са позагубени в английските конструкции и фрази, наративът звучи странно на места, а времената се сменят по начин, който би могъл да се възприеме като преводаческа грешка. Няма как да разберем какъв е случаят без оригинала.

\==

Но може би въпросната „грешка“ все пак е логична. Гросман разказва преди всичко през гледните точки на Вера и Гили, която през цялото време си води и сценаристки записки, понеже – както казва баща ѝ – важното е в „подробностите, малките подробности“. Може би съобразно този кинематографичен подход Гили сякаш вижда в съзнанието и на другите, вижда навсякъде и във всяко време, придобива способността да бъде всевиждащ разказвач. А такава всевиждаща в колективното съзнание на семейството ѝ гледна точка е решаваща за спойката между неговите части, счупени и слепени отново като в кинцуги (златно спояване/шев – японското изкуство за поправяне на счупена керамика чрез лак, смесен с прахообразно злато, сребро или платина).