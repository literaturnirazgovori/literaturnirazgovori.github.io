---
layout: post
hidden: false
title: '"Зелена безбрежност" на Евгения факину - за силата на освобождаващата се жена'
subtitle: >-
  Сюжетът проследява копистката на икони Йоанна в нейното "пътуване към себе си"
  - и буквално, и метафорично
author: Antonia
image: /Uploads/zelenabezbrezhnost.jpg
category: bookreviews
category2: ''
tags:
  - Евгения Факину
  - Зелена безбрежност
  - Рива
  - рецензия
  - роман
schedule: ''
redirect_from:
  - >-
    /bookreviews/2022/07/27/19-32-зелена-безбрежност-на-евгения-факину-за-силата-на-освобождаващата-се-жена
---
Аскетична и много тиха е тази книга, която всъщност ясно и недвусмислено извиква посланията си. Проста и изчистена е красотата на разказа в този класически феминистичен роман, който може да се чете също и като роман на израстването, и като поколенчески, и през религиозно-мистична призма, и през тази на митологията и изкуството. 

\==

**"Зелена безбрежност"** на гръцката писателка **Евгения Факину** излиза през вече далечната 1987 г., но – както за жалост се случва с редица книги от най-близките ни географски и културно литератури – стига до нас едва в началото на тази година. Романът е публикуван от издателство "Рива" в забележителния, изящен и прецизен превод на Марина Деливлаева. Това е първата ни среща на български с родената през 1945 г. Факину. 

\==

Сюжетът проследява копистката на икони Йоанна в нейното "пътуване към себе си". Пътуване и буквално – из гръцката провинция, опираща в зелената безбрежност на неизменния морски простор отвъд познатия ни свят (предел и вход, на чиято граница завършва и книгата), и в миналото на героинята, и в нейния вътрешен свят на сънища, мечти и разочарования - последвани от духовното и душевното й израстване, на което Факину ни прави съпричастни. 

\==

Йоанна израства като дете, приучено на ред и разум от своята майка – жена, обсебена от идеята за "независимостта, която само добрата професия е способна да даде", финансово и житейски. Тази мнима независимост обаче всъщност я превръща в пленница на предпоставен от другите – родители, общество, близки, за които винаги трябва "да бъде "добра", за да я обичат" – избор. Загърбвайки мечтата си да бъде художник (да създава), тя се примирява с това да бъде копист (да копира). Метафората с начина, по който се създава изкуството, е повече от ясна и Факину не се стреми да я усложнява.

\==

> *"Йоанна израсна невероятно разумно и послушно дете, и не защото бе такава по природа, а от страх. От страх и от любов. От страх да не изгуби любовта. Ето така любовта се превърна в страх."*
>
> \==
>
> *"Отхвърли страстите, а мечтите погреба дълбоко в себе си. Ала страстите и мечтите винаги си отмъщават."*
>
> \==

Срещаме Йоанна за първи път при внезапната ѝ и загадъчна поява в забравеното от Бога (иронията в клишето на този израз не е случайна) селце Агиос Власиос в Източен Кисавос, близо от егейския бряг. Загадката се разплита постепенно, връщайки ни и към миналото на Йоанна, но най-вече към дните непосредствено след нейното ненадейно, привидно необмислено и нелогично решение да напусне дома и съпруга си без никакъв багаж и да тръгне да скита из страната в търсене на изгубените си сънища (същата дума като за "мечти") и способността си да сънува наяве. 

\==

![](/Uploads/zelena_bezbrejnost-new-raztvor.jpg)

\==

Обзета от угризения, че е спряла да спазва каноните за непорочност, от терзание "има ли право копистът да се намесва в святите изображения", в които е започнала да внася твърде много от себе си, Йоанна минава първо през древното селище Мистра (за чиято история може да прочетете в чудесната и [изчерпателна статия на преводачката тук](https://jasmin.bg/zelena-bezbrezhnost/)), където получава благословия да продължи търсенето си от монахиня-зографка.

\==

Нейното пристигане в Агиос Власиос, където се установява в изоставена къща, разбунва духовете в това "канонизирано", иконично в балканските романи общество, представено от местния свещеник, кръчмаря, възрастната вдовица и майка… Затворено, самодостатъчно и консервативно общество, в което чуждият, различният, младият са като несъвместим и отхвърлян присаден орган. Насред него тя открива изоставен и необичан чужд дом, населен с призраците на мъртви жени, който успява да превърне от "временно убежище, в дом, какъвто открива сама" - "истински и невероятно красив".

\==

В тази "сама жена" възрастните виждат заплахата, демоничното, силата и на жрица, и на тъмен ангел, прибиращ души – сравнения, на които са способни и заради силната си православна религиозност, и заради езическо-митологичното си наследство. За тази общност тя е "убийца, магьосница, демон, харпия, ехидна, самодива, вещица, заклинателка, горгона". Горгоната (била прелестна жена) трябва да бъде обезглавена, така както Персей я поваля – в легнало положение, в съня й (както ще поискат да направят и с Йоанна).

\==

Самият пол на Йоанна, в своята независимост и самота, е заплаха – оттам и желанието на кръчмаря Мелетис да я "разкъса на парчета". 

\==

> *"Защото в лицето на непознатата Мелетис виждаше всички жени, които, независими и свободни, изживяваха своя собствен избор."*

\==

Защото жената се (само)осмисля само чрез мъжа – както селската медицинска сестра Нони, която бленува за снажния мъж-великан, "чийто крак прегръщала с молба да я закриля". Напротив, еманципацията на Йоанна се оказва еманципация и за един бъдещ мъж, всъщност за двама младежи от селото (но тук няма да давам спойлери). Впрочем, не случайно дори времето в романа се движи от сковаността на зимата към първото разцъфване на пролетта. 

\==

Особено когато става дума за гръцки роман обаче, е неизбежно контекстът – и прочитът – да са до голяма степен свързани освен с образите от старогръцката митология, то и с православието. Останалите културните препратки и символи в романа са многобройни и тук няма да се спирам на тях (насочвам ви пак към статията на преводачката).

\==

Интересното е, че така, както Йоанна преобръща иконографската перспектива, образно казано, тя обръща и смисъла на православните практики (или?). Реално това, през което преминава героинята, е изключително сходно на онова, през което преминават светците по пътя към своето очистване и приближаване към бога: тя не сменя дрехите си, не говори, не се храни. В своето аскетично начинание Йоанна се превръща в нещо като стълпница, като юродива, нехаеща за хорското мнение – то, както на юродивите, служи за смирение. Парадоксално, именно то обаче я освобождава, приближава я не толкова към Бога, колкото към самата себе си – ала не е ли то едно и също. На примирението пред изборите, налагани ѝ от другите, се противопоставя смирението пред собствения избор.

\==

![](/Uploads/henri-rousseau-the-dream-le-reve.jpg)

\==

> *"Несресана, с коса, висяща на фитили, с лице, белязано от безсънните нощи и разтърсващите я отвътре чувства, мръсна и с дрехи, които изобщо не си отиваха. Хората, които я виждаха за пръв път в живота си, я преценяваха веднага, лепваха є етикета "луда" или "просякиня" и извръщаха поглед от нея. Това, разбира се, нито я безпокоеше, нито я интересуваше."*
>
> \==

Този изпитан път към Бога Йоанна използва за себенамиране и постигане на "необикновена, като в съновидение, хармония", изразена в последните й картини. В тях – по описанията на Факину – откриваме реплики на "Мечтание" и "Спяща циганка" от Анри Русо-Митничаря. Така от абсолютния и строг канон на изображението, изискващо подготовка, послушание и вярност, тя преминава към примитивно-инфантилния, необучен, пищен стил, който се свързва с неназования тук "баща на джунглата" в модерното изкуство. Джунгла, подобна на тази, която заварва Йоанна в изоставената къща. Свободна да съчетава и насища цветовете така, че да изразяват избуялата й вътрешна пъстрота посред пустинния аскетизъм, тя постига това образите й да притежават "магията и красотата на детска рисунка". 

\==

> *"Защото в най-трудните моменти на нашия живот, в моментите, когато чувстваме най-тежка безизходица, се връщаме назад. В детските и в юношеските си години. Тогава, когато разстоянието между желание и действие е несъществено."*
>
> \==

Една гръцка Ибсенова Нора, макар и различна, се разкрива пред нас в романа "Зелена безбрежност", написан с финия, поетичен, изчистен език на Факину. Роман, в който главният въпрос е не накъде отиваш и откъде идваш, а какво търсиш. Факину не дава почти никакво външно описание на Йоанна, само бегло загатвайки за нейната обикновеност, почти невзрачност, като така я превръща я в генеричен образ на всички жени. Дори другите, въпреки слепотата си, виждат не толкова външността й, колкото "дълбокото ѝ терзание", силата, която я измъчва и тласка отвътре. Факину ни среща с пъстротата на вътрешния й свят. А проклятието към Йоанна "Да не те приеме земята дано!" се буквализира – изпращаме героинята на брега на "зелената безбрежност" – тази, която Йоанна, въпреки страха си, най-после е готова да преплава.