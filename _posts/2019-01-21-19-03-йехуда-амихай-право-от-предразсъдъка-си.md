---
layout: post
hidden: false
title: 'Йехуда Амихай: Право от предразсъдъка си'
subtitle: 'Превод: мой'
author: Antonia
image: /Uploads/yehuda_amichai.jpg
category: translations
tags:
  - Йехуда Амихай
  - поезия
  - израелска поезия
  - превод
---
Ти дойде при мен право от предразсъдъка си, 

едва свари да се облечеш. 

Искам да те поеврейча с обрязаното си тяло, 

искам да те увия от горе до долу с тфилини. 

Да те облека в злато и кадифе, 

като свитък на Тора, Давидова звезда да окача

на шията ти. 

И да целуна бедрата ти,

като мезузата на вратата. 

Ще те науча на древния обичай

с любов да умиваш краката. 

О, умий и моите спомени, 

уморен съм от толкова дълго вървене във тях. 

Уморени са и очите ми от квадратните букви на моя език -

искам букви, които текат като твоето тяло. 

Не желая да се чувствам пророк на гнева

или пророк на утехата. 

И почти успях. 

Но когато заплака, сълзите блестяха в очите ти

като сняг и коледни светлинки.
