---
layout: post
hidden: false
title: За "Потъналите и спасените" - или за оцеляването, от което не можеш да се
  завърнеш
subtitle: '"Потъналите и спасените" на Примо Леви се появява късно на български,
  цели 34 години след написването си, но прочитът на подобна книга винаги е
  навременен, още повече предвид напълно съществуващата вероятност историята
  трагично - съвсем не като фарс - да се повтаря'
author: Antonia
image: /Uploads/potynaliteispasenite.jpg
category: bookreviews
category2: ""
tags:
  - Примо Леви
  - Потъналите и спасените
  - рецензия
  - Жанет 45
ozone-link: https://www.ozone.bg/product/potanalite-i-spasenite/
schedule: ""
redirect_from:
  - /bookreviews/2020/09/28/18-39-за-потъналите-и-спасените-или-за-оцеляването-от-което-не-можеш-да-се-завърнеш
---
"Потъналите и спасените" на Примо Леви (изд. Жанет 45) се появява късно на български, цели 34 години след написването си, но прочитът на подобна книга винаги е навременен, още повече предвид напълно съществуващата **вероятност историята трагично - съвсем не като фарс - да се повтаря**. В изобилието от художествени романи за Втората световна война, които напоследък отново са "модерни" и буквално се роят в каталога на издателствата, мемоарно-аналитични книги като тази, както и излязлата по-рано "Нощта" на Ели Визел ([виж рецензия тук](https://literaturnirazgovori.com/bookreviews/2020/06/09/11-36-%D0%BD%D0%BE%D1%89%D1%82%D0%B0-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B1%D0%BE%D0%B3%D0%B0-%D0%B8-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D1%87%D0%BE%D0%B2%D0%B5%D0%BA%D0%B0-%D1%81%D1%80%D0%B5%D0%B4-%D0%BD%D0%B5%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8%D0%BC%D0%BE%D1%82%D0%BE-%D0%B7%D0%BB%D0%BE.html)), са задължителен контрапункт на мелодраматичните четива. 

\==

Според Примо Леви хората, живели в пленничество и изобщо преминали през тежки изпитания, се делят на **такива, които мълчат, и такива, които разказват**. Леви определено е от вторите, макар да си спомня как забележката на негов религиозен приятел, че писателят е оцелял в месомелачката на Втората световна война благодарение на Провидението, явно за да може да свидетелства, го е потресла, сторила му се е нетърпима пред паметта на знайните и незнайни жертви, не по-малко заслужили да бъдат сред спасените, а не сред потъналите, както много точно, с усет към дълбокия смисъл на "потъването" (а не просто на загиването), преводачката Нева Мичева е предала италианското I sommersi e i salvati.

\==

Може би **най-силната черта на тази книга е, че тя не е емоционална и драматична**, а говори повече на разума, отколкото на сърцето. Със своя спокоен и почти академично аналитичен и отстранен тон Леви, който през 1943 г. е депортиран в Аушвиц и остава там до освобождаването на лагера, се опитва в рамките на осем есета да провиди отвъд стереотипната черно-бяла картина на лагерния живот, който литературата и киното все повече стилизират, а спомените често отместват от действителността. В "Потъналите и спасените" Леви предлага **една далеч по нюансирана трактовка на опозициите** *насилници* и *жертви, загинали* и *оцелели, жестокост* и *милост, гнет* и *бунт* - без нито за миг да отстъпва от категоричността, че престъплението трябва да получи своето справедливо наказание. Леви разглежда "сивата зона" в ролите и моралните категории, като предлага едно психологическо задълбочено изследване на лагерния живот. 

\==

Помня собственото си посещение в Аушвиц. Беше пролет и насред шума от обувките на стотици посетители по чакъла и вавилонския шепот на десетки езици, човек можеше да усети полъха на обновяващия се в природата наоколо живот и да чуе песента на птиците, безразлични към миналото на това място, както са били и по времето, когато в него се е извършвало немислимото. На този фон онова, което виждахме изложено вътре в помещенията, **бе толкова невъобразимо по мащаба си, че изглеждаше като филмов декор** - то беше твърде огромно и смазващо в смисъла си, за да предизвика първичните емоционални реакции. Онова, с което си тръгнахме, бе по-скоро зашеметена празнота, тихо стъписване, странна въздушност, неспособност да се свържем със самите себе си и да изпитаме онова, което се очакваше от нас. 

\==

В началото на книгата Леви говори за подобни реакции на неверие по света и най-вече у германците, дори и тези, живели на метри от лагерите. Съзнанието често не може да признае като възможно едно неправдоподобно по ръста си зло - и то, а впоследствие и паметта, шикалкавят, изтласкват, потискат, замитат в опита си да се защитят. Това, уви, обяснява недоверието в едно катастрофално бъдеще и у самите евреи на самия праг на жестокото им унищожение. 

\==

Една от централните теми в "Потъналите и спасените" е тази за паметта и за психологическите механизми, които я управляват. Леви представя един **критичен поглед не само към свидетелствата или отказа от памет** на престъпниците, но и към спомените и свидетелствата на оцелелите. Най-притеснителното от гледна точка на историята и най-важното за мен твърдение бе, че "историята на концлагерите е написана почти изцяло от хора, които, като мен \[Леви], не са заоравали в тяхното дъно". 

\==

> *"Повтарям: не ние, оцелелите, не сме истинските свидетели".*

\==

Леви не разглежда лагерниците като обща маса, а ги категоризира, откроявайки една сива зона, в която част от тях преминават частично към категорията на врага. **От една страна са обикновените лагерници**, изпитали докрай жилото на лагерната машина. Малцина от тях - и то благодарение на безкрайно стечение на благоприятни обстоятелства - са оцелели сред тях. Огромната част са стигнали до дъното, за което уви, не могат да се върнат от смъртта да разкажат. А и в нечовешките условия тези редови пленници не могат да обозрат и проумеят своя жребий и микрокосмос. Способността за наблюдение и регистриране на действителността, която впоследствие да се превърне в памет, е била парализирана от страданието и недоумението чак до жестоката им смърт.  

\==

Напротив. **Оцеляват нагаждачите, колаборационистите, направилите компромис със съвестта си**, поставилите се в услуга на лагерните власти срещу съ-лагерниците си с цел изгода, капотата, работилите в специалните команди, вкл. в крематориумите. Можем ли тогава да се доверим безрезервно на паметта на всички спасени? Колко надеждна изобщо е човешката памет, която има толкова за прикриване или изтласкване? Ако не мълчат, то те често са заменили автентичността с една по-удобна за понасяне от съвестта им реалност, ретушира до степен, в която сами са й повярвали. Леви говори много за начините, по които се деформират травматичните спомени, за механизмите, по които аз-ът защитава себе си от тях. За разлика от насилниците обаче, при жертвите липсва зла умисъл в този процес. Без да го казва, Леви дава себе си като пример за малкото оцелели, които са имали достатъчно късмет, или пък позиция с минимално компромиси (най-вече политическите и военнопленниците), за да наблюдават живота в лагера без да навредят безвъзвратно на съвестта си.

\==

> *"Впрочем цялата история на краткотрайния „Хилядолетен райх“ може да бъде тълкувана като война против паметта, оруелианско изопачаване на спомените и преправяне, отричане на реалността до окончателното бягство от нея."*

\==

И все пак Леви не се колебае в моралната си оценка. Докато писателят не признава класическите извинения на нацистките престъпници (че такава е била системата, че са изпълнявали нейните заповеди, че не ако не са били те, някой друг е щял да постъпи още по-жестоко от тях), той призовава да не съдим строго лагерниците, които са се поддали и са съдействали на началството, вкл. работейки в крематориумите за паница чорба повече. Леви говори за страховития начин, по който **модерната тоталитарна държава е в състояние да упражнява натиска си върху отделната личност**, но не е склонен да признае това извинение на германския народ, а само на жертвите на нацизма. Лагерът, в теорията на Леви, възпроизвежда в по-ограничен мащаб, но с подсилени черти йерархичната структура на тоталитарната държава - с тази разлика, че единствено в него контролът от долу е нулев, а властта на дребните сатрапи е абсолютна. На тази територия **насилието винаги надвишава своята целесъобразност и "нужност"**, като навлиза в една почти метафизична категория на необуздано и безпричинно зло, целящо да не просто да унищожи физически, а да сломи душевно и духовно своите жертви. Излишната, прекомерна жестокост е запазена марка на Третия райх, като тя достига дори до телата на мъртвите, към които всяка култура се отнася с почит и боязън, докато тук те са третирани като отпадък или още по-страшно - като източник на суровина.

\== 

Голяма част от книгата Леви отделя на споменатата вече "сива зона", в която традиционната двойка "те" и "ние" губи своите строги очертания. Леви говори за наличието не на една, а на безбройни разделителни линии – по една между всеки и останалите в лагера. Той разказва подробно за динамиката на отношенията между обикновените и привилегированите лагеристи "функционери", изпълняващи задачи на командването в ущърб на своите съкилийници. В това делегиране на права той провижда к**оварната цел на нацистите да омърсят своите жертви морално**, да ги принизят до предатели, до недостойни за доверие свидетели, до доказателства за скотското им начало, и в крайна сметка да отнемат от тях светостта, която придаваме на жертвите. Колкото по-жесток е гнетът, толкова повече от угнетените са готови да се поставят в услуга на властта - макар и тази фаустовска сделка да не носи нещо по-различно от отложена смърт, достигната с малко по-пълен стомах. 

\==

> *"Да си потърпевш, не изключва да носиш и вина, а тя често може да е обективно сериозна, ала не зная човешки съд, годен да отсъди доколко".*

\==

> *"Зондеркомандите са начин тежестта на вината да се прехвърли на чужд гръб – този на жертвите, така че да не им остане дори утехата, че са невинни."*

\==

**Леви посвещава редове и на редица други теми**: на езиковия Вавилон, който заварва приходящият в лагера и трудността да се ориентира без знанието на немски; за начина, по който културата на концлагера е изкривила и обезобразила красотата на класическия немски; за предимствата и слабостите на интелектуалеца в лагерната среда; за краткия път до понятното и в крайна сметка оправдано оскотяване; за насъщните нужди, които отлагат мисълта за смъртта и самоубийството, тъй като смъртта вече е контекстът на това съществуване; за несъстоятелността и наивността на често задаваните въпроси "защо не избягахте" и "защо не се разбунтувахте". По повод на последното Леви напомня, че образът на лагерника няма нищо общо с този на граф Монте Кристо, че той е далеч от "непокътната личност в пълно владение на своите физически и психически способности, който се хвърля срещу препятствията с удвоена от отчаянието енергия и изострена от неволята изобретателност". 

\==

В една от най-силно психологическите глави - "Срамът" - Леви разсъждава и за онова особено чувство на срам у оцелелия (от Холокоста) човек. "Излизането от мъките се оказва радост само за броени късметлии, за броени минути или за най-простодушните. И почти винаги съвпада с фаза на силна тревожност". **Оцелелият на Леви е човек, който не успява да се завърне**. Срамът му - срам пред неправдата, вършена от другите; срам, че си заел нечие място, оцелявайки; срам, че си изпаднал до обезчовечаване; срам от униженията, на които си бил подложен. Този срам е много подсъзнателно свързан и с усещането, че където има наказание, то непременно трябва да съществува и някаква вина. Не случайно има толкова самоубийства след освобождението. „Мирновременният“ морален кодекс не е същият както в лагера, напомня Леви и отново призовава за разбиране. Разбиране, което по думите му той иска да изпита и към насилниците - без прошката обаче. 

\==

Завършвайки, искам да ви напомня, че книгата на Примо Леви "Нима това е човек", на която той се позовава и споменава много пъти в "Потъналите и спасените", е публикувана у нас през 1995 г. в едно издание с "Примирието" и определено бих препоръчала прочита й, най-малкото заради многото истории, за които става въпрос от нея в "Потъналите и спасените". Бих искала да благодаря на преводачката и затова, че е дали толкова и подробни бележки под линия, които ще са все по-нужни на младите читатели.