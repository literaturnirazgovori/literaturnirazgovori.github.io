---
layout: post
hidden: false
title: 'Рецензия: "Продавачът на вестници и цигари", Роберт Зееталер'
subtitle: >-
  Да се пише роман за втората световна война е истинско предизвикателство именно
  поради огромното количество литература по тази сякаш неизчерпаема тема. Да се
  направи това по различен и дори "свеж" начин обаче е съвсем друго
author: Antonia
image: /Uploads/prodavachytnavestnitsiitsigari.jpg
category: bookreviews
tags:
  - Роберт Зееталер
  - Колибри
  - продавачът на вестници и списания
  - роман
  - рецензия
schedule: ''
ozone-link: https://www.ozone.bg/product/prodavachat-na-vestnitsi-i-tsigari/
redirect_from:
  - >-
    /bookreviews/2019/07/05/12-27-рецензия-продавачът-на-вестници-и-цигари-роберт-зееталер
---
Да се пише роман за втората световна война е истинско предизвикателство именно поради огромното количество литература по тази сякаш неизчерпаема тема. Да се направи това по различен и дори "свеж" начин обаче е съвсем друго. 

\==

Е, Роберт Зееталер, който е мой любимец още от първия си издаден у нас роман "Цял един живот" ([виж рецензия за него тук](https://literaturnirazgovori.com/bookreviews/2019/01/21/21-08-%D1%80%D0%BE%D0%B1%D0%B5%D1%80%D1%82-%D0%B7%D0%B5%D0%B5%D1%82%D0%B0%D0%BB%D0%B5%D1%80-%D1%86%D1%8F%D0%BB-%D0%B5%D0%B4%D0%B8%D0%BD-%D0%B6%D0%B8%D0%B2%D0%BE%D1%82.html), изд. "Аквариус"), го постига в издадения наскоро от "Колибри" и на практика по-ранен негов роман "Продавачът на вестници и списания" (Der Trafficker). 

\==

Анотацията на книгата създава представата, че това е преди всичко един роман за израстването, за първата несподелена любов и дори за Фройд, към когото младежът Франц - главният герой - се обръща за помощ в сърдечните си терзания и несполуки. Но именно това е майсторството на Зееталер - че полага тези носещи нишки върху един мащабен, а уж бегло споменаван фон, за да изгради далеч по-зловещо пано на преднацистка Австрия - без да го натрапва и без да отвръща поглед от дребните орнаменти на ежедневието. 

\==

Подобен ефект беше постигнал някога филмът на Роберто Бенини "Животът е прекрасен" - същото избягване на прекия драматизъм, използването на наивното и дори духовитото, за да внуши чрез подробностите цялата тежест на променилия се за обикновения човек жизнен, социален и въобще исторически контекст. 

\==

Посредством забавните и предизвикващи умилителна усмивка лутания и преживелици на Франц - провинциално момче, изпратено във Виена от 30-те години като помощник в магазинче за вестници и цигари, Зееталер рисува атмосферата на града по онова време, с неговите хора и нрави, бизнеси и забавления, с Пратера и инвалидите от Първата световна война, чието наследство все още е осезаемо близко. 

\==

Действието се развива преди и след момента на Аншлуса, историческата реч на Курт фон Шушниг, с която подава оставка като премиер, одързостяването на групите от поддържащи обединението с Германия про-нацисти, нанасянето на Гестапо в известен хотел в града и т.н. Всичко това обаче е представено по начин, който съвсем не прави този роман исторически или военен. 

\==

Франц трябва да порастне бързо, по-бързо, отколкото изобщо е очаквал - веднъж чрез обреченото си и нелепо влюбване, веднъж чрез трагичните събития, които спохождат младежа, който е неопитен, но скоро бързо се ориентира в събитията от вестниците, които трябва да чете, превръщайки се в чувствителен и здравомислещ, справедлив и честолюбив мъж, който ще трябва да заплати за човешката си непримиримост и за приятелството, което създава със собственика на магазинчето "Трафик". 

\==

Съдбата на евреите също е загатната, тук - чрез срещата на Франц с Фройд буквално година преди смъртта на световноизвестния психоаналитик и - в книгата - клиент на магазинчето. В очите на младежа, горд да се докосне до този "лекар на идиотите", Фройд е крехък и чуплив възрастен мъж в едно съвсем човешко и смъртно, но и така нелишено от обаяние апмлоа. 

\==

Двамата развиват особена привързаност и споделят мигове на разговори и близост, която означава ужасно много много за Франц. Във всеки случай съветите, които Фройд му дава, съвсем не са очакваните, а са изненадващо здравомислещи и земни - жест и на ирония към психоанализата, в която като че ли самият й създател се съмнява. Прекрасно са представени и отношенията на Франц с майка му, с която си разменят писма и картички, както и сънищата, които момчето си записва по препоръка на Фройд и поставя на витрината на магазина. 

\==

И така, все повече заобичвам Зееталер, в чийто стил има нещо старомодно класическо, добре познато, здравословно, а в същото време неуловимо крехко и красиво. В този роман той прибягва и до иронията, до каламбура, до наивно нелепото, а панорамата от лица на виенчани през 30-те, от миризми и гледки, е повече от убедителна. Препоръчвам романа!
