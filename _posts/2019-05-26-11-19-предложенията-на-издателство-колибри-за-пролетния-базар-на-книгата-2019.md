---
layout: post
hidden: false
title: Предложенията на издателство "Колибри" за Пролетния базар на книгата 2019
subtitle: >-
  Сред тях са новото издание на "Дама Пика", романи от Роберт Зееталер, Харуки
  Мураками, Халдоура Тородсен, Ерих Кестнер и др.
author: Antonia
image: /Uploads/prodavachytnavestnitsiitsigari.jpg
category: newbooks
tags:
  - препоръки
  - '2019'
  - Колибри
  - заглавия
  - книга
  - пролетен базар на книгата
schedule: ''
redirect_from:
  - >-
    /newbooks/2019/05/22/17-06-предложенията-на-издателство-колибри-за-пролетния-базар-на-книгата-2019
---
**"Дама Пика" от А.С. Пушкин**

\==

Това издание на прочутия шедьовър на Пушкин е илюстрирано от известния български художник Ясен Гюзелев.

\==

Животът като хазартна игра и играта като възможност за трансформация на живота. Фаталната „черна дама“ като символ на възмездието и съдбата, която не може да бъде излъгана. За „Дама пика“ – най-енигматичната, най-мистичната и брилянтна повест на големия руски поет и писател, Ф. М. Достоевски казва: „Фантастичното трябва до такава степен да е в съприкосновение с реалното, че почти да му повярвате.  Пушкин… написа „Дама пика“  – връх в изкуството на фантастичното“.

\==

**"Продавачът на вестници и цигари" от Роберт Зееталер**

\==

Тази книга бижу е дело на един прекрасен разказвач, който показва как знанието обогатява живота, но и го прави по-сложен и щедър на противоречия. Романът разказва за една година от живота на младия Франц, който се влюбва в прелестната Анешка, но тъй като любовта му удря на камък, търси помощ от самия Зигмунд Фройд.

\==

С майсторска лекота и финес авторът ни пренася във Виена от 30-те години, когато градът се отдава на похотливите си желания, но същевременно се тресе от страха за бъдещето, в което Хитлер ще вземе властта.

\==

**"Убийството на Командора" от Харуки Мураками**

\==

Измамно семплото повествование следва млад портретист, изоставен от съпругата си, който напуска Токио и се настанява в планинския дом на прочутия художник Томохико Амада. Книгата е магична сага за любовта и самотата, за разрушителността на войната и съзидателната сила на изкуството.

\==

Книгата е и своеобразен писателски реверанс към шедьовъра на Ф. С. Фицджералд „Великият Гетсби“.

\==

**"Двоен прозорец" от Халдоура Тородсен**

\==

Романът ни въвежда в психологическия свят на една възрастна дама, която наблюдава случващото се през двойния прозорец на своя апартамент. Съпругът й е починал наскоро, близките й живеят всеки своя живот, приятели почти не са й останали, здравето й запада и всичко, което сякаш я очаква, е изолация и смърт.

\==

Но ето че се случва чудо – една нова любов раздвижва самотното й съществуване, изпълвайки я едновременно с надежда, съмнения и страхове. Как ще погледне светът на тази любов, върху която тегне поколенческо табу, която буди присмех и дори поражда враждебност? 

\==

**"Конференцията на животните" от Ерих Кестнер**

\==

Това е първото българско издание на "Конференцията на животните" от един от най-проницателните и популярни детски автори - Ерих Кестнер. Илюстрациите (почти толкова известни, колкото и самата история) са дело на талантливия художник и любимец на децата от цял свят Валтер Трир. Книгата е написана през 1949 г., непосредствено след Втората световна война, но и днес звучи като страстен апел за правата на децата, срещу насилието, глупостта и политическото невежество. 

\==

Когато в един прекрасен ден лъвът Алоис, слонът Оскар и жирафът Леополд се срещат на чаша чай край езерото Чад в Северна Африка, те дълго мислят и заключават: светът на хората е несправедлив, а възрастните не могат да правят нищо друго освен революции, нови болести, глад и войни… Животните решават да организират конференция, за да помогнат на децата. 

\==

**"Ещорил" от Деян Тиаго-Станкович**

\==

В разгара на Втората световна война в неутрална Португалия се стичат хора от различни националности, търсещи закрила и сигурност, някои в очакване да отплават отвъд океана, далеч от дългата ръка на Хитлер. В хотел "Паласио" в Ещорил намират подслон височайши особи, дипломати, политици, интелектуалци, шпиони… както и едно еврейче, озовало се самò сред това пъстро людско множество, малък принц, запленил своя създател. 

\==

На фона на горещите новини от фронта авторът умело преплита разнолики съдби, тежнения и амбиции в роман за изгнаничеството, лоялността, риска, страха и оцеляването, военен роман, в който мирно съжителстват сериозното и комичното, голямата световна история и малките човешки светове.

\==

**"Европа и идеята за нация" от Хосе Ортега-и-Гасет**

\==

Тази книга ни напомня, че испанският философ и есеист е сред най-проникновените изследователи на същността и еволюцията на европейската идея. Трудът му разгръща убеждението, че нацията е резултат от сплотяващото чувство за съпринадлежност към определена голяма човешка общност. Чувство, което се поддържа, но не се поражда от общия език, територия, традиции, кръвно родство.

\==

**"Уловеното време" от Андрей Тарковски**

\==

Проникновената изповед на големия руски кинорежисьор Андрей Тарковски е разказ за сложните отношения на Тарковски с властта, за трудната съдбата на неговите филми, за ограниченията и препятствията, които е трябвало да преодолява през годините. Читателят добива представа за развитието на възгледите на режисьора за киното и на изкуството въобще, за аспектите на творческия процес.

\==

Сред препоръките на "Колибри" са и книгите за **Христо Мутафчиев, Катерина Евро и Милчо Левиев.**
