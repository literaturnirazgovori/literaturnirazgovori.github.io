---
layout: post
hidden: false
title: 'Давид Авидан: И ти си позволена на всеки мъж*'
subtitle: 'Превод: мой'
author: Antonia
image: /Uploads/davidavidan.jpg
category: interviews
tags:
  - Давид Авидан
  - израелска поезия
  - поезия
  - превод
---
един мъж живее с една жена месеци и години

споделят любов и радост и омраза и ками

и сън в малките часове върху одеало без чаршафи

нямат деца и спят като малки деца

стените се разгръщат над тях и таванът шепти облаци

Бог е в небесата и утре е нов ден и хората се променят

към по-добро или по-лошо това е деликатна работа

\==

един мъж живее с една жена и си обменят вещества

биологичната им възраст се изравнява и ги огражда странно сияние

и те се движат от стая в стая и не се погаждат

нито със себе си нито един с друг нито с други

но са заедно откакто са се събрали заедно

и два овнешки рога\*\* са заклещени в прозореца им като двойка птици

внимание деца лятото вече свърши и нощите са хладни

\==

един мъж и една жена живеят сами нямат деца

той е сам и тя е сама и двамата са сами заедно

имат много познати и няколко почитатели

той е специален и тя е специална и двамата са специални

той събира възможности и документи тя събира дрехи

не споделят нищо освен секс и самота и отчаяние и страх

и е било ясно от самото начало че ще се разделят

\==

един мъж живее с една жена две години в апартамент

с импровизирани мебели и древни страхове и лоши вести

един мъж живее с една жена в наета квартира

и я обича и тя го обича и той каза и тя каза

всичко започнало някак си миналата година

когато било невероятно и изведнъж се влошило

няма облаци в Рая и няма Бог на тавана

\==

един мъж живее с една жена и сега е краят

той си стяга багажа и тя също кратко и ясно

те не споделят нищо освен бял мрак и неясни проблясъци

и килер и килими и малко останала течност за миене

един мъж живее с една жена и сега то се срива

двата овнешки рога в прозореца удрят с крила като двойка гълъби

което е било беше и което е свършило свърши

\==

\*фраза от задължителното религиозно удостоверение за развод

\*\*религиозен символ при евреите

Снимка: кадър от анимацията Separation на израелеца Shahaf Ram
