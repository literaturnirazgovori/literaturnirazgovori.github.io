---
layout: post
hidden: false
title: >-
  Авторката на "Къщата на улица Манго" е тазгодишната носителка на наградата
  ПЕН/Набоков
subtitle: >-
  Книгата е издадена на над 20 езика, а у нас я публикува издателство "Лист" в
  превод на Стефан Русинов. Българското издание е сред най-добрит
author: Antonia
image: /Uploads/kyshtatanaulicamango.jpg
category: newbooks
tags:
  - Сандра Сиснерос
  - награда
  - ПЕН Набоков
  - къщата на улица манго
  - роман
---
Помните ли "Къщата на улица Манго"? Е, има добър повод да я прочетете или да си я припомните. Сандра Сиснерос, авторката на култовия роман, е тазгодишната носителка на наградата ПЕН/Набоков, обявиха от американския ПЕН-клуб. 

\==

Книгата е издадена на над 20 езика, а у нас я публикува издателство "Лист" в превод на Стефан Русинов. Българското издание е сред най-добрите. Само допреди три години Сиснерос, която е сред най-знаковите имена в американската култура и носител на куп отличия, беше непозната в България. 

\==

В мотивите си да удостои точно нея с наградата журито отбелязва: _"Сандра Сиснерос казва, че пише, защото "светът, в който живеем, е къща в огъня и хората, които обичаме, изгарят"”. С огромната си, предизвикваща благоговение работа в полето на художествената проза, мемоарите и поезията, Сиснерос ни дава изумителни и лирични гласове на изгарящи, оскърбени, опустошени и изградени наново домове и народи. Трудно е да си представим ориентирането в нашия свят днес без нейните истории и глас, които ни водят към нужното ни възстановяване и издръжливост."_

\==

Героиня на историите в "Къщата на улица Манго" е Есперанса Кордеро, мексикано-американско момиче, което расте в мизерен квартал на Чикаго. Есперанса, чието име означава Надежда, иска да се премести на по-хубаво място и се надява на по-добър живот другаде.

\==

С помощта на героинята си Сиснерос описва какво е състоянието на "нещо без име", както се чувства момичето. Това е срамът и самобичуването, че не си достатъчно добър.

\==

В САЩ книгата на Сиснерос се появява през 1984 г. и става литературна сензация. Печели American Book Award и за няколко години авторката взима по две стъпала наведнъж в йерархията от "никому неизвестна" до "класика". Днес изучават романа в началните училища, гимназиите и университетите като ярък представител на жанра coming-of-age novel (роман за израстването). Сандра Сиснерос е сред факторите и в т.нар. чикано литература, създавана в САЩ от автори с мексикански корени.
