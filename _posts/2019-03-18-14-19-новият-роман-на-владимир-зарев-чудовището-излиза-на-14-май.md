---
layout: post
hidden: false
title: 'Новият роман на Владимир Зарев - "Чудовището", излиза на 14 май'
subtitle: >-
  Още когато започнах да чета първия вариант, бях впечатлен от стройната
  композиция на романа. В развитието на действието имаше динамика, а вглеждането
  в съдбата на героите и в техния вътрешен свят беше изключително прецизно,
  казва редакторът Стойо Вартоломеев
author: Antonia
image: /Uploads/stoyozarev.jpg
category: newbooks
tags:
  - Владимир Зарев
  - Хермес
  - нов роман
  - книга
schedule: ''
---
Нов роман на големия български белетрист Владимир Зарев - „Чудовището“, излиза на 14 май. Датата е избрана да съвпадне с Дните на българската книга, кампанията, която „Хермес“ организира за пета поредна година и която обхваща периода от 11 до 24 май. 

\==

Екип на „Хермес“ разговаря с Владимир Зарев и с редактора на книгата - Стойо Вартоломеев, които споделят любопитни подробности, свързани с работата по текста на ръкописа и избора на заглавието. 

\==

Сегашното заглавието е втори вариант и е по предложение на редактора, като за читателите остава да разберат какво се крие зад тази силна метафора. То е и в съгласие с практиката много от заглавията на Зарев да се състоят от една дума - която обикновено придобива огромен метафоричен обем след прочита на съответния роман.

\==

Също така обикновено редакторът на дадена книга се запознава с нея, когато тя вече е написана. В този случай обаче, по думите на Стойо Вартоломеев, не се случва така. 

\==

„През последните години с писателя Владимир Зарев често пътувахме из България. Повод за това бяха неговите книги, които представяхме в различни градове от страната. По време на тези пътувания ние водихме дълги разговори за промените в обществения живот и как те се отразяват върху съдбите на хората, за преходността, за остаряващото тяло и неостаряващата душа. Много от нещата, които коментирахме, след това ги прочетох в романа.

\==

Още когато започнах да чета първия вариант, бях впечатлен от стройната композиция на романа. В развитието на действието имаше динамика, а вглеждането в съдбата на героите и в техния вътрешен свят беше изключително прецизно. 

\==

За мен това е „висш пилотаж“ в писането. Малко писатели могат да постигнат златното сечение между повествувателното и мисловното начало. Да вкарат в текста различни мисли, тези, философски възгледи и в същото време да разкажат толкова добре историята.“
