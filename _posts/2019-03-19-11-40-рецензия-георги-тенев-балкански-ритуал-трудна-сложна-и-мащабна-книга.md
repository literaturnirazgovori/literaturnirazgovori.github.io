---
layout: post
hidden: true
title: 'Рецензия: Георги Тенев, "Балкански ритуал" - трудна, сложна и мащабна книга'
subtitle: >-
  Романът е пътуване в пространството и времето, заплитащо и разплитащо връзки,
  в които авторът е включил множество главни и второстепенни герои и редица
  сюжетни линии. Те са част от един внушителен по мащаб контекст, разкриващ
  авторовата ерудиция в най-различни сфери
author: Antonia
image: /Uploads/balkanskiritual.jpg
category: bookreviews
tags:
  - балкански ритуал
  - Георги Тенев
  - книга
  - рецензия
  - Колибри
schedule: ''
---
"Балкански ритуал" на Георги Тенев е мащабен и многопластов роман, който - най-малко за удобството на различните видове читатели - би могъл да се определи като политически, исторически, психологически, криминален, социален роман. Роман, който в крайна сметка изобщо не може да се ограничи до определена жанровост.

\==

"Балкански ритуал" е мрачен и трезв поглед с процепи светлина и нотки на мистичност към България в протежение на половин век, както и към други събития и места по света, с които тя е свързана - Ватикана, Ирак, Турция, Русия. Едно пътуване в пространството и времето, заплитащо и разплитащо връзки, в които авторът е включил множество главни и второстепенни герои и редица сюжетни линии. Те са част от един внушителен по мащаб контекст, разкриващ забележителна авторова ерудиция в най-различни сфери. 

\==

**В този смисъл нека бъдещият читател не се заблуждава, **

\==

че го очаква просто забавление в стил трилър, макар книгата да поддържа напрежение и динамика и да притежава атрибутите на всеки криминален роман (трупове, неразкрити убийства, страшни престъпници, археологически загадки и т.н.). Нека читателят бъде наясно, че става дума за трудна и сложна книга, която и изисква, но и много повече дава широки познания. Един дълбок анализ на близката история и на съвременността, който предизвиква първо мислене и осмисляне, а чак след това удоволствие от четенето.

\==

_"Книгата е образователна, това беше една от идеите ми – да разкажа вълнуващо приключение, в което има и старопечатни книги, и гмуркане в политическата история, и скокове чак до древността, до персийските царе и връзките им с тракийските земи. Има и химия, има и военно дело, и лингвистика. Като я затвориш, да знаеш нещо повече", споделя Георги Тенев в интервюто си за "Литературни разговори" _([прочети тук интервюто](https://literaturnirazgovori.com/interviews/2019/03/13/10-00-%D0%B3%D0%B5%D0%BE%D1%80%D0%B3%D0%B8-%D1%82%D0%B5%D0%BD%D0%B5%D0%B2-%D0%B2-%D1%80%D0%B0%D0%B7%D0%B3%D0%BE%D0%B2%D0%BE%D1%80-%D0%B7%D0%B0-%D0%B1%D0%B0%D0%BB%D0%BA%D0%B0%D0%BD%D1%81%D0%BA%D0%B8-%D1%80%D0%B8%D1%82%D1%83%D0%B0%D0%BB-%D0%B2-%D1%80%D0%BE%D0%BC%D0%B0%D0%BD%D0%B0-%D0%B8%D0%BC%D0%B0-%D0%BD%D1%8F%D0%BA%D0%BE%D0%BB%D0%BA%D0%BE-%D0%BB%D0%B8%D0%BD%D0%B8%D0%B8-%D0%BA%D0%BE%D0%B8%D1%82%D0%BE-%D1%81%D0%B0-%D0%BD%D0%BE%D0%B2%D0%B8-%D1%87%D0%B8%D1%81%D1%82%D0%B8-%D1%82%D0%B5%D1%80%D0%B8%D1%82%D0%BE%D1%80%D0%B8%D0%B8.html)).

_\==_

**Онова, което читателят със сигурност ще разпознае, са прототипите **

\==

на някои от героите в романа - съвременни политически и обществени фигури, както и определени социални сюжети, които не само познаваме, но и живеем. Макар приликата с оригиналите да е очевидна (като например с премиера Бойко Борисов, историка Божидар Димитров или пророчицата Ванга), авторът предупреждава, че те са впрегнати само да обслужат една фикция. Това надграждане на познатите характери и събития авторът извършва с психологизъм и вникване. 

\==

В "Балкански ритуал" Георги Тенев дава поглед и към вътрешния свят и отношенияте между други някои герои (някои впрочем недостатъчно представени или пренебрегвани в подобен тип романи след 90-те). Тук ще срещнем и политици на най-високи нива, и регионални или нископоставени държавни служители; и висши клирици, и обикновени духовни младежи, открили православието и избрали монашеството, от едно космополитно иначе поколение след дългите години на държавен атеизъм; и обитатели на столицата, и на малко погранично градче; трафиканти, иманяри и престъпници, и издигнали се по сив начин силни на деня и олигарси; служител в системата на МВР и ветеран от войната в Ирак; военни и лекари; културни дисиденти, напуснали страната; генерали и задкулисни играчи от службите; чужди посолства и т.н.

\==

**До всички тях се спуска един всевиждащ разказвач, **

\==

дистанциран и емоционално обран наблюдател, който търпеливо и последователно разкрива нещата такива, каквито са станали, свежда до нас данни, припомня ни истории, дава ни непрекъснато други ъгли, за да се разкрие пред нас пъзела на повествованието. 

\==

Привидно или не, обществото, което авторът описва, изглежда като конструкция на неведоми сили, воюващи посолства и служби, тъмни политически и икономически стратези, с една дума - задкулисие. Силно е усещането, че в този контекст разумът и свободната гражданска воля се разпадат и подават на депресия в условията на всеобхватна корупция. 

\==

_"Искрената цел на моя роман е да създаде у читателя съмнение: дали всичко в неговия свят е така стабилно? Дали човек е така всесилен, както си мисли? Дали рационалните отговори винаги ще му вършат работа? Аз не харесвам доволството на човека, усещането, че си е уредил света и живота. И че всичко му е ясно. Това е огромната лъжа, от която започват много беди_

_\==_

_В романа доста се занимаваме с власт, с управление и манипулации на хора, на история, на пари и човешка памет. Тия неща не ги командва космосът, те са плод на човешки планове, конспирации в името на някакъв вид успех, желание да се владее материята.", казва авторът._

\==

**В този свят образът на комисар Траян Колев е образ на самотен боец**, 

\==

един съвременен, несъвършен и погрешим Робин Худ, който може да нарушава закона, но в името на личната му война за справедливостта. Онова, което той върши в нейно име и в името на онези, които нямат (пари, възможности, родители, смисъл), често е импулсивно и води до сривове, но във всички случаи и до пропукване на статуквото. 

\==

Лично за мен комисар Колев като че ли олицетворяваше и мъжеството без потенция (символизирано и от отношенията му с жените), което въпреки това са самодоказва. Не бих искала да си помисля, че това е символ на цялата ни гражданска съпротива, такава каквато е тя.

\==

Впрочем, прави впечатление, че някои от героите страдат от заболявания, за които не знаят, което ме наведе на мисълта, че това е типична диагноза за обществото ни - да боледува, без да си дава ясна сметка за това. Да страда от дълбоки дефицити и зарази, които ни разяждат отвътре, независимо от коя страна на нещата сме. 

\==

Интересен е и редкият поглед към българското духовенство, до което ни доближава историята с изчезналото евангелие. Тя дава повод да се навлезе в клира, в отношенията му с властта и силните на деня, дилемите пред него, личните човешки избори и духовни терзания на неговите представители.

\==

**Самият Георги Тенев определя "Балкански ритуал" като роман за българските съкровища, **

\==

в най-широкия смисъл на това понятие: и буквално, през историята с откраднатото и появилото се след десетилетия Асеманиево евангелие и с търсеното в недрата на Станджа злато, и в духовен смисъл - като човешки материал, способности и заложби у народа ни, потенциално способни да генерират ценности. 

\==

Романът ги противопоставя на бедността (отново в широкия й смисъл), противопоставя рационалното и светско начало на духовното в различните му измерения (и като езическа и суеверна мистика, и като чиста православна вяра), изправя изгодата срещу жертвоготовността, правото срещу справедливостта, честността срещу лъжата, Изтокът срещу Запада, цинично-прагматичния реализъм срещу надеждата. 

\== 

Романът играе и с понятието граница: в политическото, в социалното, в историческото, човешкото и духовното. Границата, която спира имигрантите, и границата, която затваря самите нас спрямо света. Границата, която престъпваме с действията си, и границите, които пазим в името на живота и морала. 

\==

Препоръчвам този сложен роман!
