---
layout: post
hidden: false
title: 'Белослава Димитрова: Навсякъде сме чупливи'
subtitle: >-
  "Поезията може да направи всичко с теб. Но какво точно зависи от нас самите.
  Тя обаче не е някаква панацея, а един безмилостно красив и истински начин да
  видиш света", казва Белослава, която спечели наградата за поезия на името на
  Николай Кънчев за 2019 г.
author: Antonia
image: /Uploads/beloslava.jpg
category: interviews
category2: ''
tags:
  - Белослава Димитрова
  - поезия
  - месо и птици
  - издателство за поезия ДА
  - интервю
schedule: ''
redirect_from:
  - /interviews/2019/12/11/11-58-белослава-димитрова-навсякъде-сме-чупливи
pageviews: 330
---
_**Антония: Получи наградата за нова поезия на името на Николай Кънчев за 2019 г. - ако самата ти беше част от журито, как би аргументирала това решение? За какво би я дала на самата себе си?**_

\==

**_Белослава_**: Наградите са едно от най-субективните неща на света, едни ще се зарадват заедно с наградения, други ще роптаят и ще кажат: е, как може точно на този автор, за тези стихотворения... Но аз бих дала награда, точно както и Федя Филкова го направи, като читател, от чисто сърце и нищо повече. Когато то те води, другото няма значение.

\==

**_Има ли нещо, от което ни спасява поезията - или това изобщо не е нейна функция?_**

\==

Поезията може да направи всичко с теб. Но какво точно зависи от нас самите. Тя обаче не е някаква панацея, а един безмилостно красив и истински начин да видиш света.

\==

**_Тонът на стиховете ти е агресивен, брутален, яден, бесноват - мислиш ли, че съществува някакъв праг на възприемане между него и читателя, някакъв филтър, защитна стена, ако искаш, или идеята му е да се влее директно и безпрепятстввено в него, да го зарази?_**

\==

Освен изброеното, мисля, че стихотворенията ми на моменти се опитват да бъдат нежни и деликатни, там, където обичта присъства. Поставяйки читателя така амплитудно, аз се надявам да го изкарам от някакъв вид унес или общ комфорт и да го замисля…

\==

**_Пишеш много през тялото - то е обезлесено, оголено, разпнато пред онзи, на когото говориш. От стиховете ти оставам с впечатлението, че в някакъв смисъл тялото е по-издръжливо от душата/психиката ни? Така ли е? Къде сме по-чупливи?_**

\==

Навсякъде сме чупливи, но тялото ни дава един временен дом и онова усещане, че сме тук, присъстваме. Само че и в него умираме, и в душата също. Но въпреки цялата тази несигурност, ние все пак имаме неща, които са ни дадени.

\==

**_Защо обвързваш книгата си с поколенческите травми на едни конкретни, преходни поколения – за мен тя е универсална?_**

\==

Аз съм наблюдавала едни конкретни случки, живяла съм един определен живот с хората около мен, но ако това, което пиша е смислено, то би трябвало да работи и след мен, и след тази реалност.

\==

**_“И покълна бяс и покълна гняв и ужас/Не знаех какво да правя с тях/затова ги прибрах навътре” – какво се поражда неизбежно от това “прибиране”? Преработват ли се тези чувства или раждат чудовища?_**

\==

И едното, и другото.

\==

**_Какви ни прави болката – хора емпатични и единени в нея, които могат така да си я поделят, или отчуждени егоисти, които нямат “сили за чуждата болка” и не могат да кървят и болят заради другите?_**

\==

Това е питането, аз отговор не съм дала и не мисля, че бих могла да дам. Но в това колебание е и шансът за човечност.

\==

**_"Спокойно, скоро всичко ще свърши", "утешаваш" на едно място. С тази мисъл ли трябва - с нея ли е по-лесно - да живеем?_**

\==

По-скоро мен ме "утешават" с нея… Но да, най-успокояващото би трябвало да бъде, че всичко има начало и край.

\==

**_Когато си помисля за заглавието ти, веднага си го пренаписвам на ум на "месо ОТ птици". Би ли се съгласила, че сме точно това - месо от пернати, плът от полет?_**

\==

Да, и аз натам се опитвам да водя, заемайки този хранително-вкусов термин, така се наричаха едно време месарниците, като дете смятах, че тези думи събират и смъртта, и живота. И падението, нуждата, но и полета, издигането.

\==

**_Кого съжаляваш?_**

\==

Няколко поколения, които обичаха и живота и свободата, но не можаха да ги понесат.

\==

**_Избери си една дума, която най-близко описва поезията ти: болка, вина, (само)агресия, нерв, разкъсване, бяс, омраза, умоляване, съжаление, лудост, екстаз... Или твоята дума я няма тук?_**

\==

Обич.
