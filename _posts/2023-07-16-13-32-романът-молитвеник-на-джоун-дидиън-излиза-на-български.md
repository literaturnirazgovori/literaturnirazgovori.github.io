---
author: Antonia
category: newbooks
category2: ''
hidden: false
image: /Uploads/joandidion_molitvenik-cover-frontpreview.jpg
layout: post
pageviews: 92
schedule: ''
subtitle: Джоун Дидиън създава измислената страна Бока Гранде въз основа на проучванията
  си в Латинска Америка
tags:
- Джоун Дидиън
- Лист
- роман
- Молитвеник
- нова книга
title: Романът "Молитвеник" на Джоун Дидиън излиза на български
---

Най-амбициозният проект в художествената литература и най-успешният проект на Джоун Дидиън - така нарича "Таймс бук ревю" романа "Молитвеник". Критиците определят тази история като класическа трагедия и "блестящ роман за невинността и злото". 

\==

Сега "Молитвеник" излиза на български в новия превод на Зорница Христова (преводачка и на "Годината на магическото мислене"), с корицата на Дора Иванова и с логото на издателство "Лист". *[Вижте рецензия за романа "Годината на магическото мислене" тук.](https://literaturnirazgovori.com/bookreviews/2021/07/15/10-17-%D0%B3%D0%BE%D0%B4%D0%B8%D0%BD%D0%B0%D1%82%D0%B0-%D0%BD%D0%B0-%D0%BC%D0%B0%D0%B3%D0%B8%D1%87%D0%B5%D1%81%D0%BA%D0%BE%D1%82%D0%BE-%D0%BC%D0%B8%D1%81%D0%BB%D0%B5%D0%BD%D0%B5-%D0%B7%D0%B0-%D1%82%D1%80%D0%B0%D1%83%D1%80%D0%B0-%D0%B8-%D0%B3%D1%80%D0%B0%D0%BD%D0%B8%D1%87%D0%BD%D0%B8%D1%8F-%D0%BC%D0%B8%D0%B3-%D0%BD%D0%B0-%D1%83%D0%BC%D0%B8%D1%80%D0%B0%D0%BD%D0%B5%D1%82%D0%BE.html)*

\==

Историята разказва Грейс Щрасер-Мендана, пенсионирана антроположка и богата вдовица от управляващата фамилия на Бока Гранде. В тази измислена република в Централна Америка пристига и североамериканката Шарлът Дъглас. Тя се надява, че там ще я открие дъщеря й, която бяга от ФБР, след като отвлича самолет. Всеки ден Шарлът отива на летището и я чака. Партизаните в Бока Гранде са навсякъде, кръвопролитията изглеждат неизбежни. Жертвите – също.

\==

Марин е дъщеря от първия съпруг на Шарлът - Уорън, който си отива от рак. Известно време двамата пътуват заедно., а понякога към тях се присъединява и вторият съпруг на Шарлът - Ленард, адвокат активист. Шарлът носи детето на Ленард, което никога няма да види живот, защото е с хидроцефалия. Тя трудно понася всичко това и потъва в мъгла от амфетамини, докато спи следобед, лежи будна през нощта, страхува се от тъмното...

\==

Джоун Дидиън пише "Молитвеник" през 1977 г. Личната история на Шарлът се развива на фона на политическа трагедия. Бока Гранде е измислена страна, но почива на проучванията на Дидиън върху случващото се в няколко реални латиноамерикански държави. Няколко години по-късно, през 1983 г., тя публикува "Салвадор", книга с есета за корупцията и насилието в Ел Салвадор. Измислицата в "Молитвеник" и реалността на "Салвадор" отразяват сходна ситуация на ярост и отчаяние.

\==

***Джоун Дидиън** (1934 – 2021) е американска писателка – авторка на романи, филмови сценарии, публицистични текстове със социално-политическа насоченост и др. Литературната й кариера започва като студентка в университета "Бъркли", след като печели награда за есе, спонсорирана от списание "Вог". Дидиън е сред водещите представители на т.нар. нова журналистика, а творчеството й се свързва с контракултурата на шестдесетте години и холивудския лайфстайл. Лауреат е на многобройни престижни литературни награди, сред които и американската Национална литературна награда за нехудожествена литература (National Book Award) през 2005 г., присъдена й за "Годината на магическото мислене". През 2013 г. президентът Барак Обама й връчва Националния медал за хуманитаристика.*