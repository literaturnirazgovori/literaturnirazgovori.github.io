---
layout: post
hidden: false
title: >-
  "Хотелът на спомените" на Златко Ангелов - расова семейна сага за либидото,
  което съзидава и руши
subtitle: >-
  Респектираща е задачата на Златко Ангелов да разкаже семейната сага на няколко
  поколения през спомените. Той предлага и алтернативна гледна точка към
  близкото комунистическо минало
author: Antonia
image: /Uploads/hotelytnaspomenite.jpg
category: bookreviews
category2: ''
ozone-link: 'https://www.ozone.bg/product/hotelat-na-spomenite/'
tags:
  - Хотелът на спомените
  - Златко Ангелов
  - Знаци
  - рецензия
schedule: ''
redirect_from:
  - >-
    /bookreviews/2020/01/12/22-14-рецензия-хотелът-на-спомените-на-златко-ангелов-расов-роман-за-либидото-което-съзидава-и-руши
pageviews: 298
---
_"Всяка трагедия започва безгрижно, с непоносимата лекота на битието. Всяка трагедия започва с незнание."_

\==

"Хотелът на спомените" е изключително амбициозен философски и интелектуален роман, подчинил всичко на значимите човешки теми, които разглежда - до степен, в която сюжетът на моменти е съзнателно принуден да ги обслужва, логиката понякога отстъпва на втори план, диалозите се превръщат в поредица от внушителни сценични монолози, които е трудно да бъдат изречени в действителността, а на места текстът се родее с есеистиката. 

\==

Особено любопитство предизвиква фактът, че "Хотелът на спомените" е заявен като автобиографичен, макар да работи и на територията на художествената измислица. Ето защо читателят неизбежно се опитва да детективства в заплетения сюжет на този имигрантски роман, чието действие ни пренася от България в Америка и Европа. 

\==

Респектираща е задачата на Златко Ангелов да разкаже семейната сага на няколко поколения през спомените, сякаш отседнали в различните стаи на един и същи хотел. "Съдържатели" в него са един несъстоял се баща и две от четирите му отчуждени деца от два приключени брака. Повествованието се разгръща през гледната точка на баща, син и дъщеря, проследявайки техния живот, като поставя особен фокус върху начина, по който те преработват взаимната си липса по пътя към приемането и възможността за прошка и обич. 

\==

До голяма степен "Хотелът на спомените" е роман за отсъстващата и същевременно точно поради това обсебваща фигура на бащата-патриарх - ситуация, което в случая е въпрос и на избор, и на обстоятелства, и на вина, и на съдба - както и за произтичащите психологически и морални последствия от това. Тази липса е наследствена, тъй като самият протагонист е син, който е в дълбок разрив със собствения си баща - високопоставен партиен функционер. Връзката родители-деца е осъзната и като най-силното доказателство дали е съществувала родителска обич (по думите на една от епизодичните героини) и в тази връзка главният герой е представен и в ролята му на съпруг, провален заради себичността на либидото си и неизбежния разпад на привързаността, която то временно създава. 

\==

Твърде много са противоречията в този централен бащински образ, ала нима не носим поне две начала в себе си. Той заявява себе си като "добър човек, (но) зает с егото си"; осъжда себе си като "животно", но поддържа илюзията, че е обичал истински и двете изоставени от него жени; ненавижда насилието, но се оказва способен да го причини; изповядва себе си като равнодушен конформист спрямо властта, но произлиза от нея; не става бунтар, но и не стига и дотам да се присъедини към "тези които си бяха присвоили ролята да контролират съдбата ми и то в името на някаква празнодумна идеология"; ненавижда самоцелното трупане на пари, но той и децата му се превръщат в техни пасивни получатели.  

\==

Двете централни тематични линии, по които протича наративът - сексуалната енергия от една страна и властта-парите-творчеството-насилието, тясно обвързани с нея, се изразяват ясно чрез тези думи на героя: _Човешката енергия, разрушителна в същата степен, в която е и съзидателна, е сексуалната енергия"_, както и _"Светът, какъвто е днес... сме го създали ние мъжете по свой образ и подобие и затова той е толкова зависим от парите. Неговата цел, на мъжкия свят, е властта. А парите осигуряват власт"_. 

\==

Сякаш за да опровергае широкоразпространеното схващане, че българската литература е традиционно свенлива и благопристойна, романът прибягва до разгърнати сексуални сцени, които могат да смутят или дори шокират някои читатели с откровеността и честотата си. Те са оголени, физиологични, натуралистични до степен на хипербола (макар и според мен не задължително правдоподобни или функционални). 

\==

Женските образи в книгата са видени преди всичко през мъжката гледна точка и сексуалност и в този смисъл, с изключение на разказвачката Спасена, са разбираемо далеч по-безплътни от мъжките. Впрочем думата "безплътни" тук е крайно неподходяща. Защото жените са обективизирани и представени през тялото, раждането, отдаването, прилепването, обсебването, изнасилването. Те като че ли са в състояние на някакъв Стокхолмски синдром, в подчинена мисионерска поза спрямо онзи, който ги иска, оставя или насилва. Изключително силна е началната сцена, с която се открива романа - сцена на раждане, описана с чувствена физиологична образност. 

\==

Мнозина биха определили този роман не просто като патриархален, но и като алфа-мъжкарски, мачистки, дори сексистки. И биха имали основание - Златко Ангелов сполучливо пресъздава светогледа на протагониста си - до степен, в която искрено може да смути, предизвика или дори ядоса женските си читатели. Това със сигурност може да бъде ябълка на раздора при обсъждането на книгата.

\==

Една от важните заслуги на "Хотелът на спомените" е че той е пореден, но не типичен опит да бъде обговорено, припомнено и преосмислено близкото комунистическо минало. Основен акцент е сложен върху цената - и съответно облагите - на това да израстнеш във влиятелно комунистическо семейство; върху наследствеността на вината у неговите представители и техните деца; върху конформизма и съпротивата, вкл. безразличието; както и конкретно върху прословутото изтичане на комунистическите пари и тяхното участие в успеха на цяло едно поколение наследници на бивши функционери. 

\==

Възникват логичните въпроси: този успех на наследниците компенсира и осмисля ли тяхното незаконно/неморално получаване и носят ли те отговорност за това? Наследствена ли е вината, щом кръвта и парите се обвързани? Еднаква ли е отговорността на онези, които безогледно трупат пари като самоцел, и онези, които са пасивните им получатели? "Съществува ли компромис, който да е морално оправдан с пълната невъзможност за алтернативно поведение?"

\==

"Хотелът на спомените" умело противопоставя законното и моралното и като че ли донякъде прокарва идеята, че личните постижения, от една страна, и личните страдания, от друга, на героите са достатъчно изкупление за наследеното от тях - създавайки впечатлението за някакъв вид реабилитация. В това, че не говори от страната на класическите жертви на тоталитаризма, а дава думата на "другата страна", този роман е нетипичен - и е възможно да подразни с незаплануваната си, но неизбежна класова, породиста арогантност, елитарност, дори снизходителност. 

\==

В "Хотелът на спомените" Златко Ангелов отдава почит и на двама свои колеги по перо - Пруст, на когото е отделил есеистични страници с разсъждения за основополагащия му роман "По следите на изгубеното време", и Владимир Зарев, към когото реверансът се усеща стилистично, в това, че начинът на писане, но всъщност и тематиката, особено от последния роман на Зарев ([виж рецензия за "Чудовището" тук](https://literaturnirazgovori.com/bookreviews/2019/05/26/13-09-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D1%87%D1%83%D0%B4%D0%BE%D0%B2%D0%B8%D1%89%D0%B5%D1%82%D0%BE-%D0%B2%D0%BB%D0%B0%D0%B4%D0%B8%D0%BC%D0%B8%D1%80-%D0%B7%D0%B0%D1%80%D0%B5%D0%B2.html)), силно напомнят за него. 

\==

Лично за мен в "Хотелът на спомените" имаше някои логически - морални, сексуални и психологически противоречия. Възможно е те да се обясняват по-скоро с конкретния опит, отколкото да са действителни, но все пак ме смутиха. Не съм напълно сигурна, но имах усещане и за неточности в датирането - признавам обаче, че не съм смялата дати и години.

\==

Помненето е душа, травмата привързва, биографията е отворен проект до предела на смъртта. С тези мисли се разделям с този роман. И тъй като се появиха достатъчно книги, които разказват близкото минало през другата гледна точка, определено трябва да му обърнете внимание.
