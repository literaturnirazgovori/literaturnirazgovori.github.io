---
layout: post
hidden: false
title: >-
  Рецензия: "Хроники на неведомото", Николай Терзийски - ненаситната утроба на
  неведомото
subtitle: >-
  С втората си книга "Хроники на неведомото" Николай Терзийски определено се
  оформя - поне за момента и лично според мен - като изключително нишов автор.
  Единствените ми притеснения за романа имат връзка със съвременната и бъдещата
  линия в него
author: Antonia
image: /Uploads/hronikinanevedomoto.jpg
category: bookreviews
tags:
  - Николай Терзийски
  - хроники на неведомото
  - Жанет 45
  - рецензия
  - роман
schedule: ''
ozone-link: https://www.ozone.bg/product/hroniki-na-nevedomoto/
redirect_from:
  - >-
    /bookreviews/2019/07/16/12-42-рецензия-хроники-на-неведомото-николай-терзийски-за-ненаситната-утроба-на-неведомото
---
С втората си книга "Хроники на неведомото" Николай Терзийски, който ми хареса още с дебютния си роман ([виж рецензия за "Отлъчване" тук](https://literaturnirazgovori.com/bookreviews/2019/01/22/11-30-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%BD%D0%B8%D0%BA%D0%BE%D0%BB%D0%B0%D0%B9-%D1%82%D0%B5%D1%80%D0%B7%D0%B8%D0%B9%D1%81%D0%BA%D0%B8-%D0%BE%D1%82%D0%BB%D1%8A%D1%87%D0%B2%D0%B0%D0%BD%D0%B5.html)), определено се оформя - поне за момента - като изключително нишов автор, запълващ избраната от него ниша в съвременната българска литература по интелигентен, зрял и успешен начин. С двата си романа, които се радват на добро приемане, той отсрамва други незаслужено популярни произведения, които играят по струната на балканския магически реализъм, историко-етнографското, едновремешното, "бабиното", легендарното. 

\==

Да, силата на Терзийски е именно тук: той е изключително добър в историко-битовото, легендарно-приказното разказване на времената от и след турското владичество в България, в пресъздаването на начина на живот, нравите и езика от онова време, без те да звучат музейно, а напротив - пълнокръвно и близко до нас. Щателната подготовка за периодите преди освобождението, за балканските войни, за стара София определено личат и в новия му роман. 

\==

**Може би затова единствените ми притеснения за "Хроники на неведомото" имат връзка именно със съвременната и бъдещата линия в него, **

\==

тъй като с тях авторът напуска зоната си на комфорт, която е такава и за читателя му. Докато в миналите истории личи и полетът на творческата му свобода да създава и измисля, то приложено към днешния ден, това дава по-друг резултат. Но за тези съображения по-късно. 

\==

В "Хроники на неведомото" Николай Терзийски се превръща в невидимия хроникьор с микрофон, който дава право на глас на ред поколения от няколко родословни дървета, тръгнали от хайдути през 18 век та до днес. Една хроника, в която историческото е само сцена за личните, семейно-родови истории, които водят все към едно и също измислено селце в Родопите - Всевивидино.

\==

Съдбите, които тръгват оттам, са пронизани от неведомото, от съдбовността и предопределеността, които - ако не познаваме в дълбочина миналото на предците си и не провиждаме в кармата - измамно биват бъркани със случайността. В тази плетеница, която пуска своите нишки през вековете, Николай Терзийски се е опитал максимално да обясни всички връзки от типа "така е трябвало да бъде", дори и най-невъзможните и най-невероятните, като ни предлага дори родословна таблица. Това действително е огромен мисловен труд в полза на читателя, тъй като за него, както и за всеки човек в конкретното му битие, е почти невъзможно да обозре всички връзки между историите. Съвпадението, случаят, синхроничността, откритията за роднинска свързаност и общ произход на много места в романа са именно такива - чрезмерни, неправдоподобни, неведоми. 

\==

**"Кехлибарена воденица в жилестите ръце на сляп побелял агалар", **

\==

с това сравнява важните мигове от живота автора, но то е добра метафора и за начина, по който се четат неговите романи: докато всяко зърно-история е в полезрението ни, тя ни се струва специална и единствена, и затова запаметима, но после неизбежно се разтваря в отминалото, изплъзва се от нас, разтваря се на съставните части на вечно отминаващото човечество - биологичен остатък и памет. Памет, която също се поддава на тленност, крехка е и има срок на годност, докато не бъде специално потърсена и извадена. На този фон почти невъзможна е степента, в която всеки от героите владее поколения назад своята родова памет/разказ.

\==

**Преди всичко обаче "Хроники на неведомото" е роман за съзиданието и за детето, **

\==

което притежава силата да спаси целия свят - перифраза на Достоевски за красотата. Неслучайно убийство на дете и спасяване на дете затварят в кръг върволицата от минисюжети - затварят кръвта и цената, която трябва да се плати за нея. Книгата е изпълнена с разкази за деца - тайно заченати и родени, неискани или мечтани, изгубвани и намирани, давани в чужди ръце за отглеждане или крадени, нещастни или обичани, погубвани или спасявани с цената на човешки животи или чудо. 

\==

**В този смисъл основна тема в романа е това ненаситно преминаване през утробата - **

\==

извечна и надвременна, портал между небитието и живота, обгрижван от бабите (акушерки), които в "Хроники за неведомото" поемат не само младенците, но и самия разказ за непрекъснато прииждащия нов живот. В "бъдещата" част от романа Терзийски засяга и теми като пренаселеност, изкуствено осеменяване и контрол на раждаемостта, които остават само заченати, ала поне според мен са за друг роман в този си вид.

\==

Та тази вездесъща, първична, несломима биологична сила обуславя паноптикум от връзки между героите - тайни, греховни, благословени, прокълнати, погубващи, изкупителни, насилени или приети с благодарност и смирение, но все като че ли неизбежни и обясними с кармичната логика на неведомото за нас. То преминава през всички тези разпръсвания и събирания, през въртележката от смърт и раждане, то е спойката, в която провиждаме Бог (или отсъствието му?) и неговите пътища. Впрочем образите на смъртта и старостта не са спестени - понякога жестоки и несправедливи, друг път заслужени като възмездие. 

\==

Няколко символични предмета, предавани от поколение на поколение, обикалят през вековете различните си притежатели в романа. Сред тях е стар часовник, почти магическо майсторски резбовано огледало с форма на утроба, както и симфония номер 40 от Моцарт, която носи своето значение и спасителна сила за поколения герои. Така създаденото от Моцарт, нетленният плод на творческото, въздейства върху плодовете на плътта и техните преходни съзнания.

\==

Езикът на Николай Терзийски отново е съобразен с времето, той е вълшебен, символичен, изразителен, въздействащ. И тук той използва познатите си вече похвати, като прескачанията във времето, изясняването на логиката на събитията през различни гледни точки, вмъкването на различни жанрове (в случая сценарий, драматургичен текст, писма и т.н.). 

\==

**Както споменах, съвпаденията, случайните неслучайности, са твърде много в този роман, **

\==

нещо, което е типично за автора, и което придава на романите му нотка на балкански магически реализъм. Но докато те действително привнасят приказност и легендарност в старите истории, в съвременните му сюжети това е като че ли твърде прекалено и притеснително недостоверно. 

\==

За мен слабостта на този чудесен иначе роман е, че той не е бил прекъснат навреме или че в него е била включена част, която по същество би могла да оформи отделно произведение. Намирам съвременната история за нужна, но твърде "нагласена", а тази от бъдещето, представена под формата на сценарий за американски филм, по-скоро за излишна. Лично за мен тя не добавя към стойността на романа. Още повече, че забелязах и някои логически противоречия. Сценарият, писан от двама от героите с почти невъзможна сюжетна аргументация, представлява абсолютно класически тип холивудско екшън-клише, въпреки че според историята би трябвало да е предназначен за режисьор, известен с фриндж независимите си филми, показвани само на избрана интелектуална публика. 

\==

Явният принос на тази част е да даде поглед (макар и от Америка, толкова далеч от мястото, където се развиват над 2/3 от книгата) за един бъдещ антиутопичен свят, в който утробата е регулирана, а намаляването на населението на земята се е превърнало във висша цел. Контрапункт на миналото с ненаситните му женски утроби и буйното, почти плевелно свръхраждане дава постройката на едно бъдеще, в което само броени двойки биват одобрявани да имат наследник. Импулсът за безогледно съзидание и продължаване срещу жертвата в името на оцеляването на света, в който ресурсите са ограничени. 

\==

Граничещо с "нагласеното" е и забременяването от еднократен секс през 21 век, което през предходните е една идея по-обяснимо. Или, че двама влюбени, които се целуват, спират всеки път с целувката си тока на цяло американско летище и град. Или, че 13-годишното момче, което се събужда след кома като възрастен мъж, облича единственият костюм, с който е бил по време на катастрофата, и той му става. 

\==

Но "Не е важно какво знаем и какво помним. Важното е в какво вярваме" и "Животът иде не от истината, а от чародейството" - все пак в това вярват героите на този роман и той ни приканва към същото: да се доверим на тези неведоми, почти невъзможни истории. Любопитна съм дали в следващия си роман Николай Терзийски ще продължи да работи в същата ниша или ще се изкуши да опита нещо друго. Предстои да видим.
