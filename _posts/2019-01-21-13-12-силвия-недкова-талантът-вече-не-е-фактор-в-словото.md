---
layout: post
hidden: false
title: 'Силвия Недкова: Талантът вече не е фактор в словото'
subtitle: >-
  Основното предизвикателство пред пишещите днес е да намерят кой да ги чете,
  смята литературният критик, редактор и поет Силвия Недкова, която съвсем скоро
  издаде дебютната си стихосбирка “Евангелие на тревите”
author: Antonia
image: /Uploads/silvianedkova.jpg
category: talks
tags:
  - Силвия Недкова
  - интервю
  - разговори
  - писането
---
_**Антония: Всеки ли може - и трябва - да пише днес?**_

\==

_**Силвия: **_Не само днес. Всеки може да пише, откакто образованието стана задължително. Въпросът е какво пише, как го пише и най-вече – защо пише. 

\==

През последното десетилетие комуникацията стана почти изцяло писмовна. Хората говорят, пишейки. Най-добри оратори вече не са сладкодумниците и харизматиците, а тези, които владеят тайните на писаното слово. 

\==

А колкото до издаваните книги... Анди Уорхол беше казал, че всеки има нужда от 15 минути слава. Днес времената са други – всеки има нужда от 15 души, пред които да е герой. И го постига както може, дори с риска да издаде роман, който да бъде прочетен само от 15 души, включително редактора и коректора. Писането се оказа най-лесно, точно защото всички са грамотни. 

\==

**Талантът вече не е фактор в словото**

\==

Музикантът без слух, художникът без дарба, актьорът без харизма са лесни за разпознаване. Но пишещият попада в среда, където липсва критичност, липсват критерии, защото всички я припознават като своя. Трудно е да оцениш качеството на литературата, ако си убеден, че това не е трудна работа. Твърде много писано слово има наоколо, затова взехме трайно да го подценяваме. И забравихме функциите му – то не е само комуникация, но и наслада.

\==

_**А: Кое, според теб, най-силно отличава един писателски стил и глас? **_

\==

_**С: **_Протестирам срещу идеята да се говори за отличителна черта на базата на личния вкус. Отличителната черта е нещо обективно, спецификата на всеки писателски глас не зависи от публиката, тя е функция на таланта, труда и майсторството на автора. Вкусът на читателя е важен за персоналния подбор на книги, който не е абсолютен, а личен.

\==

Налага ми се да чета – поради професионални задължения – всякакви книги. Някои харесвам, други – не. Това обаче не прави моята лична оценка абсолютна. 

\==

**Това, което мога да кажа като критик, няма общо с личното ми отношение**

\==

Характерността на писателя не зависи от очите ми на читател. Мога да я видя и опиша с очите на критик. Читателят в мен ще изпита емоция, критикът в мен ще я изключи и ще разчита на разум и познания. Като читател харесвам играта с думи, свободната и неклиширана мисъл, прозренията и архетипното мислене. 

\==

_**А: Как не е добре да се пише?**_

\==

_**С:**_ И тук няма закони. Всъщност – има един. Не трябва да се пише насила. Всичко останало е въпрос на талант. 

\==

_**А:  Каква е общата тенденция сред пишещите днес – и какви предизвикателства стоят пред тях?**_

\==

_**С: **_ Основното предизвикателство е да намерят кой да ги чете. Не е лесно при този океан от писани думи. Но и това не е най-важното, защото писането не бива да е функция на бъдещо четене. Тоест, пишещият не трябва да мисли как да угоди на читателя. Трябва да слуша оня глас (пишещите знаят!), който го води зад кулисите. Мистична работа е писането, дори когато го озаптиш и дисциплинираш. Практически създаваш свят, който не е съществувал досега. На какви предизвикателства отговарят боговете?

\==

_**А: Има ли книги, които един пишещ човек няма как да не е прочел?**_

\==

_**С: **_Никак не обичам рецептите от тоя тип. Няма „задължително“, има желателно, улесняващо. Вярвам, че за да разбере всички книги, които ще прочете през живота си, човек трябва да е изчел възможно най-много приказки, митологиите и Библията. Там са заложени всички кодове на човечеството. Всеки писател – дори несъзнателно – стъпва върху тях.
