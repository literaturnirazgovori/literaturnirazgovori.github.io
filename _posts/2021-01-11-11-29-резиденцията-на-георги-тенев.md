---
layout: post
hidden: true
title: '"Резиденцията" на Георги Тенев'
subtitle: аддАДАдаааа
author: Antonia
image: /Uploads/rezidenciyata3.jpg
category: bookreviews
category2: ""
tags:
  - Георги Тенев
  - Резиденцията
  - Колибри
  - рецензия
  - роман
ozone-link: https://www.ozone.bg/product/rezidentsiyata/
schedule: ""
---
Жанровите експериментни със сигурност са нещо похвално и любопитно в кариерата на всеки писател, но несъмнено крият рискове. Особено когато става дума за тесен, "специализиран" жанр като антиутопията, с която все пак малцина у нас се захващат (виж например [рецензия за "Тихото слънце" на Петър Денчев тук](https://literaturnirazgovori.com/bookreviews/2019/03/08/10-45-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%BF%D0%B5%D1%82%D1%8A%D1%80-%D0%B4%D0%B5%D0%BD%D1%87%D0%B5%D0%B2-%D1%82%D0%B8%D1%85%D0%BE%D1%82%D0%BE-%D1%81%D0%BB%D1%8A%D0%BD%D1%86%D0%B5.html)). От една страна като че ли няма какво да се обърка - жанровите специфики и изисквания са повече от ясни, а коловозите отдавна са прокарани от големите имена, от друга обаче тъкмо това може да се окаже капанът - изисква се много оригиналност и иновативност, за да се одушеви и персонализира шаблона и да не се изпадне в тъпчене на едно отъпкано вече място.

\==

Уважавам Георги Тенев като личност и като автор, способен да работи в дълбочина по актуални социално-политически теми, да се задълбава в близкото минало, властовите механизми и различни аспекти на обществения живот, както беше и в предишния му мащабен роман "Балкански ритуал" (виж [рецензия за романа ТУК](https://literaturnirazgovori.com/bookreviews/2019/03/20/10-03-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%B3%D0%B5%D0%BE%D1%80%D0%B3%D0%B8-%D1%82%D0%B5%D0%BD%D0%B5%D0%B2-%D0%B1%D0%B0%D0%BB%D0%BA%D0%B0%D0%BD%D1%81%D0%BA%D0%B8-%D1%80%D0%B8%D1%82%D1%83%D0%B0%D0%BB-%D1%82%D1%80%D1%83%D0%B4%D0%BD%D0%B0-%D1%81%D0%BB%D0%BE%D0%B6%D0%BD%D0%B0-%D0%B8-%D0%BC%D0%B0%D1%89%D0%B0%D0%B1%D0%BD%D0%B0-%D0%BA%D0%BD%D0%B8%D0%B3%D0%B0.html) и [интервю с писателя за него ТУК](https://literaturnirazgovori.com/interviews/2019/03/13/10-00-%D0%B3%D0%B5%D0%BE%D1%80%D0%B3%D0%B8-%D1%82%D0%B5%D0%BD%D0%B5%D0%B2-%D0%B2-%D1%80%D0%B0%D0%B7%D0%B3%D0%BE%D0%B2%D0%BE%D1%80-%D0%B7%D0%B0-%D0%B1%D0%B0%D0%BB%D0%BA%D0%B0%D0%BD%D1%81%D0%BA%D0%B8-%D1%80%D0%B8%D1%82%D1%83%D0%B0%D0%BB-%D0%B2-%D1%80%D0%BE%D0%BC%D0%B0%D0%BD%D0%B0-%D0%B8%D0%BC%D0%B0-%D0%BD%D1%8F%D0%BA%D0%BE%D0%BB%D0%BA%D0%BE-%D0%BB%D0%B8%D0%BD%D0%B8%D0%B8-%D0%BA%D0%BE%D0%B8%D1%82%D0%BE-%D1%81%D0%B0-%D0%BD%D0%BE%D0%B2%D0%B8-%D1%87%D0%B8%D1%81%D1%82%D0%B8-%D1%82%D0%B5%D1%80%D0%B8%D1%82%D0%BE%D1%80%D0%B8%D0%B8.html)). Опасявам се обаче, че с последната си книга "Резиденцията" не е постигнал задачата, която очевидно си е поставил, преди всичко на литературно ниво. 

\==

Бързам да подчертя, че това е личното ми литературно мнение и то в никакъв случай няма претенция за общовалидност, а и вече се появиха и очаквани положителни мнения за романа. Полюсна позиция около текст на Георги Тенев обаче не е прецедент - да си припомним разгорещения спор сред критиката по отношение на романа му "Партиен дом" покрай спечелването на наградата "Вик" за роман на годината през 2007 г. 

\==

"Резиденцията" е замислен като роман едновременно за бъдещето и за миналото - или може би като метафора за настоящето, доведено до крайна, дистопична фаза. Най-точно би било да кажем е, че той възнамерява да изследва дълбочините механизми на властта и трансформациите на личността във и срещу тази власт, като оригиналното е, че поставя темата за екологията и природата на централно място и прокарва разделителна линия между старостта и зрелостта, от една страна, и наивната младост, от друга (враговете на системата са все млади хора). 

\==

Формално действието се развива в късните години на нашия век, но в изграждането на този алтернативен свят може да разпознаем и призраците на близкото комунистическо минало, и собственото си сегашно, с всички актуални през последното десетилетие за обществото ни властови пороци и обществени притеснения - от екологичните престъпления до срастването на мафията с властта. Не ви ли звучи позната например ето тази реторика от романа, взета като че ли директно от протестното движение след 2013 г.:

\==

> *"Протестът е безсмислен в тази форма. Наричат ни лигльовци, защото не хвърляме павета. Представят грамотността ни за привилегия. Вълнението на духа – като безсмислено занимание. Тревогите за нематериални неща наричат лигавене. Протестът трябва да премине в нова фаза."*

\==

В обществото от "Резиденцията" новият ред е завършил третата си фаза и вече е изправен на ръба пред нова. В него децата се ваксинират отрано със Серум на истината, благодарение на който "съзнанието оставаше трайно чисто, имунизирано срещу мисловни агенти, срещу заблуждения и сектантство"; в него има Дом на истината и Министерство на последствията, има куп мъчения за извличане на истината, има нещо като ТВУ-та, има Мембрана, която разделя държавата на две различни по смисъл и йерархия зони, има детска Градина за завършване на личността и т.н. На този тоталитарен фон най-силният враг се оказва т.нар. Рилски урок, чиито последователи се противопоставят на униформената рационалност и материализъм с духовност и мистика, които представляват миш-маш между апокрифно християнство, Дъновизъм и езотерика, както и със стремеж към изоставяне на цивилизацията в името на живота в природата.

\==

Георги Тенев рисува един йерархичен и силно поляризиран свят на абсолютна власт, в който няма тематични постановки, носещи изненади поне откъм традицията на жанра: властта е демон, тя е същество сама по себе си; властта има нужда от собствени ритуали и изисква мистично благоговение пред нея, авторитетът е въпрос на сляпа вяра, вярата е отвъд закона, никаква дума не се дава на мнозинството, решенията не подлежат на приемане и одобрение, решенията подлежат само на изпълнение, народовластието не предполага братство. И тук идва неизбежното, в известен смисъл баналното, доколкото авторът трябва да погледне именно в сърцето на тази власт. А именно - че властта не ти дава възможност да я владееш, тя сама те подчинява и когато си от нейната страна. "Гледат те и ти завиждат за властта, страхуват се от правомощията, които са ти дадени, но никой не схваща, че това е тежест, а не привилегия" и "Защото първото, което отнемат властта и отговорността, е свободата, твоята свобода, а не на другите, над които ще властващ". "Изборът е само дали си от едната, или от другата страна на подчинението.“

В противопоставянето на тази власт се изграждат неизбежните и до болка познати дихотомии: рационалност и материалност - духовност и мистика, здравомислие - "лудост", бетонният град - чистата природа, унищожение - съхранение на ресурси, насилие - саможертва, практичност - наивност, власт - освобождаващ труд, и т.н. Главният противник на властта е сектата на Рилския урок - мистично учение, което е миш-маш от апокрифно християнство, Дъновизъм, езотерика. 

Новият елемент тук е екологичният нюанс в трактовката на протеста и разделението по линия на старостта и зрелостта и наивната младост (враговете на системата са все млади хора), както и близостта на съпротивата до академичните/университетски среди. Няма как да не усетим ехото на протестното движение от 2013 г. насам, насочено включително срещу многото екологични престъпления и "бетонизирането" на държавата, както и най-общо срещу сливането на властта с мафията. Същевременно светът в "Резиденцията" силно напомня за близкото тоталитарно минало, сякаш 60-те са били преместени в бъдещето. Странно е, че това усещане се засилва най-вече от техническия статут на обрисуваното общество - в него все още се пише на хартия (която е забранена за масите), колите вървят с перфокарти, записите се правят на касети и магнетофони. Обикновено антиутопичните общества са силно технически развити, но оригиналното решение тук буди по-скоро недоумение и остава необяснено - защо се е стигнал до този технически регрес, израз на какво е той, как следва да се тълкува...

Друг проблем намирам с сюжетността. Романът следва множество сюжетни линии в началните години на новия строй чак до сегашните. Те обаче са като грозд, който е твърде гъст, за да бъдат откъснати зърната, ако мога да се изразя така. Авторът започва куп линии, но усещането е, че читателят докрай е оставен с тази заготовка и обещание за история - те не се развиват, не намират свое ясно разрешение, а само се трупат и набъбват, оставяйки читателя с чувството на неудовлетвореност. Нещо повече, предговорът и анонсът, в който се дава заявка за какво ще става дума в книгата, като че ли нямат нищо общо с нея. 

На много места има странности в разказваческата гледна точка, която би трябвало да е всевиждаща. Лично аз обаче хванах ред небрежности, странна смяна на времето, размествания на гледната точка, обяснения какво един герой не вижда, което ние виждаме, твърде много "може би" за разказвач, който следва да знае всичко. Единият от героите е ту Борислав, ту Луканов в съседни изречения, което не е просто успотреба на синоним, а в случая създава некомфортна, шизофренична игра с оптиката при възприемане на близостта до героя (който за нас е Борислав, а за властта Луканов). 
Авторът също така коментира на много места, вместо да показва, заявява например на читателя, че "те постъпиха умно тогава" или "комендантът беше лош по характер". Що се отнася до плоските характери, това донякъде е очаквано в този жанр на добри и лоши, а показването на "човешкото" в лошите остава неубедително. На някои места използва "и така нататък" или "и нещо подобно", което звучи като отказ от разказване. 

Най-силното ми усещане е, че наративът е твърде зает да описва новото общество, за да се занимава с действие, което да ни даде възможност да го обозрем и съставим сами във въображението си. В книгата се водят дълги диалози, които на практика са декларативни и звучат буквално като готови лекции по разясняване на системата. Философската им тежест е някак самоцелна, истините са скупчени и на места звучат като несвързан набор от афоризми. Със същата цел се дават и записки от дневници и писания или други форми, които наготово ни дават разбор на системата.

Самият Георги Тенев каза, че доста се е постарал върху езика, но моето мнение е по-скоро нюансирано. Да, има точни и хубави описания, изобилие от споменати факти и реалии (много от тях необяснени), които минават през паметта ни и се изгубват, но има и изрази най-малкото като "в ума на коменданта се залепи това име" или "след време този миг се беше превърнал в топче без звук".