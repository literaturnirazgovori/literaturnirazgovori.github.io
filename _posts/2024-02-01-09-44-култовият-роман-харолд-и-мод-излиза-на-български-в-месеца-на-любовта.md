---
author: Antonia
category: newbooks
category2: ''
hidden: false
image: /Uploads/harold-i-mod-koritca.jpg
layout: post
pageviews: 61
schedule: ''
subtitle: Възможно ли е младият Харолд, който обикаля из града с личната си катафалка,
  да се научи да живее пълнокръвно от щурата старица Мод и между двамата да се появи
  не само приятелство, но и истинска обич...
tags:
- Харолд и Мод
- Колин Хигинс
- роман
- Кръг
- нова книга
title: Култовият роман "Харолд и Мод" излиза на български в месеца на любовта
---

Няма как да не сте чували това заглавие. Вероятно мнозина от вас си спомнят за едноименната българска тв постановка от 1987 г. с участието на голямата Леда Тасева и Стефан Данаилов под режисурата на Хачо Бояджиев, или пък са гледали филма на Хал Ашби от 1971 г. 

\==

Авторът Колин Хигинс е американски сценарист, продуцент и режисьор, който пише книгата и сценария си едновременно като дипломна работа за своята магистратура. Сега, в месеца на любовта, „Харолд и Мод“ излиза и на български със знака на издателство „Кръг“. Преводът е на Владимир Германов, а корицата - на Виктория Видевска.

\==

Историята разказва за Харолд - потиснат юноша, който посещава погребения „за забавление“ и често инсценира самоубийството си по най-неочаквани начини. Мод пък е почти 80-годишна, обича да краде автомобили и да прави полицията за смях. Ексцентризмът на двамата герои, които съдбата среща, ги превръща в култови образи. 

\==

Възможно ли е деветнайсетгодишният Харолд, който обикаля из града с личната си катафалка, да се научи да живее пълнокръвно от щурата Мод, или ситуациите, в които младите попиват мъдростта на старите, си остават просто клише? Възможно ли е между двамата герои да се изгради приятелство, което да прерасне в нещо повече - в обич? Отговорът е положителен, щом става дума за Мод, която разбива всички стереотипи на пух и прах. 

\==

Мод често припомня на околните, че нищо не е вечно – нито вещите, нито дните ни на този свят. „Не можеш да позволиш светът да те съди толкова строго“, казва тя на своя млад приятел. И още: „Най-добре е да не си прекалено морален. Самозалъгваме се и губим твърде много от живота си. Цели се над морала“. Или: „Светът няма нужда от още стени. Всички трябва да излезем и да строим мостове!“. 

\==

Мод най-после отваря очите на Харолд за всички прекрасни възможности на живота и младежът дори се кани да отпразнува с нея осемдесетия ѝ рожден ден. Всеки е подготвил изненада за другия, но изходът от едната е особено труден.

\==

Вълнуващ, забавен и необикновен, романът бързо печели симпатиите на читатели по цял свят. Едноименният филм с носителката на „Оскар“ Рут Гордън е награден с две статуетки „Златен глобус“. Спектакли по пиесата и до днес се играят на театрална сцена по цял свят – от „Бродуей“ до България. Колин Хигинс (1941 – 1988) има номинации за „Еми“ и „Златен глобус“, но името му остава завинаги свързано най-вече с „Харолд и Мод“.

![](/Uploads/harold-i-modraztvor.jpg)