---
layout: post
hidden: false
title: Даниел Келман се завръща с историческия роман "Тил"
subtitle: >-
  Авторът на "Измерването на света" и "Аз и Камински" разказва историята на
  странстващия артист и провокатор Тил Уленшпигел, който се ражда в началото на
  XVII век като син на воденичар
author: Antonia
image: /Uploads/til.jpg
category: newbooks
tags:
  - колибри
  - нова книга
  - ново заглавие
  - роман
  - даниел келман
  - тил
---
Едно от най-значимите имена в съвременната немска проза Даниел Келман се завръща у нас на 25 януари с историческия роман "Тил" - шедьовър на въображението, който преоткрива митичната фигура Тил Уленшпигел. Преводът е на Жанина Драгостинова.

\==

Авторът на "Измерването на света" и "Аз и Камински" разказва историята на странстващия артист и провокатор Тил Уленшпигел, който се ражда в началото на XVII век като син на воденичар в едно малко село. 

\==

Неговият баща е магьосник и изследовател на света, поради което влиза в конфликт с представителите на Църквата и бива изгорен като вещер. Тил бяга от селото, придружен от приятелката си Неле, дъщерята на пекаря. 

\==

По пътя им през унищожената от религиозните войни страна двамата срещат величията на своето време: младия писател Мартин фон Волкенщайн, който би искал да опише войната, меланхоличния палач Тилман, прокудената от империята кралска двойка Елизабет и Фридрих Бохемски, драконолога Атанасий Кирхер и още други странни личности, всеки със своята невероятна история. 

\==

Съдбите им се преплитат и съставят картината по време на Трийсетгодишната война – време, което учудващо напомня на днешното. Нахалникът Тил не иска да прави света по-добър, неговото желание е само едно: да остане безсмъртен.

\==

_**Даниел Келман** е сред най-значимите имена в съвременната немска проза. Третият му роман "Измерването на света" предизвиква фурор и е отличен с редица престижни награди, а "Слава" заема първите места в литературните класации на немските списания "Фокус" и "Шпигел" и е сред най-продаваните книги за 2009 г. "Аз и Камински" е трагикомичен роман, екранизиран под режисурата на Волфганг Бекер и излъчен с огромен успех в рамките на кино-литературния фестивал „Синелибри”._
