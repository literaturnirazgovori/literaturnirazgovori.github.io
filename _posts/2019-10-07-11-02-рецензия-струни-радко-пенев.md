---
layout: post
hidden: true
title: 'Рецензия: "Струни", Радко Пенев'
subtitle: ььь
author: Antonia
image: /Uploads/struni.jpg
category: bookreviews
category2: ''
tags:
  - Радко Пенев
  - Струни
  - Сиела
  - роман
  - рецензия
schedule: ''
---
"нищо не може да смекчи острите ръбове на истината". 



Тъй като с новия си роман "Струни" Радко Пенев излиза от жанровата литература, очаквах книгата с любопитство. И то определено беше възнаградено. "Струни" влиза в друга ниша - на появилите се напоследък важни романи, засягащи разпознаваеми и актуални за обществото проблеми. Невена Митрополитска например написа роман за моралните и медицински дилеми при изкуственото осеменяване, докато в "Струни" Пенев обговаря болезнената тема за насилието между и върху деца. Тема, която непрекъснато излъчва тежки водещи заглавия в новинарските бюлетини. 



Историята, която разказва авторът, е не само възможна, но и някъде действително се е случвала. Съчетанието между изключително мъжкия, директен, събран и силно реалистичен стил на Пенев и въпросния сюжет водят до разтърсващ въображението и човешката съвест резултат. Нещо повече - авторът постъпва почти коварно, предизвиквайки (подобно на книгите игри от онова време) читателя с три вероятни от много възможни финала и оставяйки го така сам да избира - според своя опит, нагласи и фантазия. Това е нелека задача, защото много е възможно читателят да остане смутен и пред трите избора, но именно това е и търсения ефект: да усетим границите - собствените си и на реалността, която често е много по-сурова, отколкото смеем да предположим. 



Едно от основните послания на "Струни" е, че злото е заразно, а последствията и за жертвите, и за свидетелите на насилие могат да бъдат еднакво унищожителни. Че ние сме миналото си, особено неговите травми. Това се случва и на главния герой, станал неволен - макар и непряк - свидетел за немислимо за ума на едно дете насилие над приятел, когото той пропуска да защити. Тази вина, усещането, че за недостойност, вярата, че е лош човек, в крайна сметка водят до разпад в собствения му живот и отношенията с най-любимите. Животът му се е превърнал в търсене на отговор на въпроса "Наистина ли?"



Радко Пенев ни вкарва веднага в действието, предлагайки ни завръзката. На един пазар протагонистът вижда случайно един от насилниците десетилетия по-късно. Срещата отприщва неумолим поток от спомени. Скелетът на сегашното действие - чакането на опашката - се превръща в скелет, изпълнен с духа на реминисценциите, които ни отвеждат до детството, първата любов, сегашното семейство, изневерите. 



Изумително сценични, драматургически визуални, премерени са градените от автора сцени и диалози, които сякаш се прожектират пред нас. В тях като че ли почти няма нещо излишно или пък недостатъчно. Радко Пенев прескача между отделните глави и сцени през времето, често вземайки повод от една дума, за да я продължи в следващата глава, подобно на опитен играч, който бави и върти топката. Особено добри намирам детските сцени, но и тези, които фиксират взаимоотношенията между протагониста и жените в романа. И жените, и особено децата са образи плътни, достоверни, психологически живи - и незабавно разпознаваеми за родените през 60-те и 70-те. Непрекъснатата смяна между минало и сегашно време също спомага за гъвкавостта на наратива, за създаването на усещане за протяжност на момента. а жестовете са релефни и детайлни. 



Безцелната жестокост 



"Струни" е книга, която търси отговор на въпроса късно ли е и струва ли си да поправиш грешките, и не го намира, а го оставя отворен пред читателя, като покана за съпричастие. Тя е и книга за онзи лепкав, дънен, подмолен страх ("мътна ледена утайка"), съвсем различен от здравословния, който те кара да избягаш или напротив - да се опълчиш. И затова, че любовта е несъвместима със страха и съмнението. И въпреки че разказва за една (или по-скоро две) драматична съдба, тя не е креслива, а по-скоро меланхолична, черно-бяла, като снимка от детството.
