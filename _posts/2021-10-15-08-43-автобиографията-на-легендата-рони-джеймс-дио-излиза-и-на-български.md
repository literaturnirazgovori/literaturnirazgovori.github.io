---
layout: post
hidden: false
title: Автобиографията на легендата Рони Джеймс Дио излиза и на български
subtitle: В своите мемоари Рони описва най-важните хора и събития, които са му
  помогнали да се изгради като музикант и като личност
author: Antonia
image: /Uploads/rainbow-in-the-dark_корица.jpg
category: newbooks
category2: ""
tags:
  - Сиела
  - " Рони Джеймс Дио"
  - автобиография
  - биография
  - нова книга
ozone-link: https://www.ozone.bg/product/roni-dzheyms-dio-rainbow-in-the-dark/
schedule: ""
---
Легендата от Rainbow, Black Sabbath и Dio – Рони Джеймс Дио – започва да пише своята автобиография малко преди смъртта си през 2010 г., но така и не успява да я завърши. С тази нелека задача се нагърбват неговият близък приятел и влиятелен музикален журналист Мик Уол, автор на бестселъри, посветени на Metallica, AC/DC, Боно и на самите Black Sabbath, както и съпругата му – Уенди Дио. 

\==

Книгата се появи на пазара през юли 2021 г. и мигновено привлече вниманието на почитателите на великия музикант. През октомври „Rainbow in the Dark. Aвтобиография” дългоочакваната биография излезе и на български език в превод на Коста Сивов (Сиела).

\==

В своите мемоари Рони описва най-важните хора и събития, които са му помогнали да се изгради като музикант и като личност – близките приятели музиканти, баща му, който още като малък му казва да си избере музикален инструмент, за да се научи да свири и да стане добър човек, жената, която застава до него и го подкрепя през цялата му кариера, партньорството с невероятни таланти като Ричи Блекмор и Тони Айоми. 

\==

Певецът разказва открито и за някои от грешките, които е допуснал, за конфликтите, за пикантните подробности в живота на рок звездите. Ще научите за мафиотския произход на името Дио; за това как Рони въвежда в хевиметъл културата култовия знак с рогата; за катастрофата, която едва не коства живота му още преди да е започнал да се изкачва по пътя към славата. Но ще разберете и как са били създадени някои от най-значимите песни и албуми в историята на рока и хевиметъла. 

\==

„Rainbow in the Dark. Aвтобиография” е откровената изповед на един човек, постигнал мечтите си, открил любовта на живота си и призванието, което му е помогнало да вдъхновява поколения наред фенове по целия свят. Това е история за силата на любовта и верността, за мечтите, амбициите, приятелството и трънливия път към славата. За музиката като изкуство и капаните на музикалната индустрия. За битката със собственото его и за сблъсъка на характери в един свят, обитаван от величия. 

\==

„След около четиресет секунди от колоните се стовари като светкавица във формата на вилица чудовищен риф. Никой друг китарист в историята на рока не може да измисли нещо подобно. Рифът беше тежък и изчистен, но светеше като фар. Преди песента да стигне до средата, преди дори Тони да успее да ме попита какво мисля, вече пишех изникналите в главата ми строфи: В мъгливата сутрин, на ръба на времето, изгубихме изгряващото слънце, нашия последен знак...“ - Рони Джеймс Дио за създаването на *Children of the Sea*

\==

И още: „Наречете ме стар романтик, но никога не съм пял за пари. Вярно е, че винаги съм бил щастлив, или поне доволен да ми се плаща за труда ми, но не това ме е карало да продължавам напред, да преодолявам моментите, в които съм смятал, че с мен е свършено, да създавам най-добрите си песни, да пея по най-добрия начин и да съм истински приятел с феновете си, а не просто поредната снимка в списание.“