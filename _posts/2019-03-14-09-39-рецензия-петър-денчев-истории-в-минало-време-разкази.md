---
layout: post
hidden: false
title: 'Рецензия: Петър Денчев, "Истории в минало време" - разкази'
subtitle: >-
  Личи и че професионалният опит на Петър Денчев като режисьор е допринесъл
  значително за чистотата и прецизността в изграждането на диалозите, реакциите,
  мимиките и психологията на героите и обособеността на отделните сцени.
  Усещането често е за камерно представление, повече за виждане, отколкото за
  четене
author: Antonia
image: /Uploads/istoriivminalovreme.jpg
category: bookreviews
tags:
  - Петър Денчев
  - разкази
  - книга
  - рецензии
  - Жанет 45
schedule: '2019-03-14 09:35'
---
"Истории в минало време" (изд. Жанет 45", 2011 г.) е първият сборник с разкази на Петър Денчев и изненадващо, лично за мен, показва значително по-голяма писателска зрялост от следващия му роман "Тихото слънце" ([виж рецензия](https://literaturnirazgovori.com/bookreviews/2019/03/08/10-45-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%BF%D0%B5%D1%82%D1%8A%D1%80-%D0%B4%D0%B5%D0%BD%D1%87%D0%B5%D0%B2-%D1%82%D0%B8%D1%85%D0%BE%D1%82%D0%BE-%D1%81%D0%BB%D1%8A%D0%BD%D1%86%D0%B5.html)). Сравнението все пак не е съвсем коректно, тъй като става дума за различни жанрове. (Виж рецензия и за последния роман на Денчев - ["Малкият бог на земетръса"](https://literaturnirazgovori.com/bookreviews/2019/02/19/10-56-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%BF%D0%B5%D1%82%D1%8A%D1%80-%D0%B4%D0%B5%D0%BD%D1%87%D0%B5%D0%B2-%D0%BC%D0%B0%D0%BB%D0%BA%D0%B8%D1%8F%D1%82-%D0%B1%D0%BE%D0%B3-%D0%BD%D0%B0-%D0%B7%D0%B5%D0%BC%D0%B5%D1%82%D1%80%D1%8A%D1%81%D0%B0-%D1%81%D0%B5%D0%B1%D0%B5%D1%80%D0%B0%D0%B7%D0%B1%D0%B8%D1%80%D0%B0%D0%BD%D0%B5%D1%82%D0%BE-%D0%BA%D0%B0%D1%82%D0%BE-%D0%BF%D0%BE%D0%B7%D0%BD%D0%B0%D0%BD%D0%B8%D0%B5-%D0%B7%D0%B0-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B8%D1%82%D0%B5-%D0%BD%D0%B8-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B8.html))

\==

Сборникът включва кратки разкази и една новела, които маркират отрязъци човешка история, мигове от съществуването и срещите ни. Именно отрязъци (етюди, ситуации), тъй като често повествованието започва и свършва с неочаквана рязкост, като че писателската (режисьорската) камера се стреми към тази епизодичност и сама се отдръпва, оставяйки ни да довършваме наум и във фантазията си цялото. 

\==

**Личи и че професионалният опит на Петър Денчев като режисьор **

\==

е допринесъл значително за чистотата и прецизността в изграждането на диалозите, реакциите, мимиките и психологията на героите и обособеността на отделните сцени. Усещането често е за камерно представление, повече за виждане, отколкото за четене. Вниманието и концентрирането по-скоро върху детайла, отколкото върху едрото действие, създава една много по-наситена емоционално и интелектуално картина. 

\==

Повечето от разказите, особено тези в първо лице, преминават като че ли през един и същ разказвач - макар и с различни възрасти и облик, - като в това наблюдение не влагам оценъчност. Просто такова е усещането при прочита им, който сякаш прескача и се завръща в различни фази на един цялостен и продължаващ монолог без финал. 

\==

**Разказите засягат теми като **

\==

смъртта, самотата, остаряването, отнемането, ритуалите на ежедневието, навиците и предметите, ежедневните жестове, чрез които съхраняваме себе си и отнетото от живота ни, емоционалната памет на болката, театралността в общуването, разминаването в разбирането, носталгията, детските травми, страховете и притесненията ни. 

\==

Въпреки това тук няма мелодрама и сантиментализъм, а по-скоро сантиментална меланхолия, изящно и леко чувство за (само)ирония, крехкост и същевременно небрежност, сред която проблясват поетични и психологически находки. 

\==

**Някои от героите биват конструирани пред очите ни**

\==

Впрочем това сякаш сме самите ние, както например в разказа, който ни повежда така: "Вие сте млад мъж, може би току-що прехвърлил тридесетте, или пък обратното..." - жест, разкриващ "произвола" на автора творец, случайността на литературния аз. Приканени сме едновременно да се предадем на авторовото композиране и да бъдем съавтори. 

\==

**Обичайните сюжетни формули в разказите на Петър Денчев също са модифицирани, **

\==

завъртени и поставени под различен сценичен ъгъл. Местата пък - понякога Париж, Варна, Атина, описвани уж с конкретните им географски места - като че ли въпреки всичко остават абстрактни, условни, неопределени - като нарочна, базова сцена просто на човешкото, което интересува авторът. 

\==

По-различна е новелата "Просто история", която се придържа по-строго към класическата композиция. Тук обаче разказва един мъртъв (идея, заимствана и в последващия роман "Тихото слънце") - актьор, превърнал се в хотелиер, в чийто хотел хората често идват да се самоубиват и който си спомня живота си от "горе". Живот, разпределен също на роли, които е изпълнявал недостатъчно добре, с "пресъхване на фантазията по средата на представлението". Това е и разказ за способността да се постави финал.

\==

В заключение, препоръчвам този любопитен сборник с разкази.
