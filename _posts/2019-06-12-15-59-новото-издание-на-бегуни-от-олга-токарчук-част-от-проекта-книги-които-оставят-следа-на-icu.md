---
layout: post
hidden: false
title: >-
  Новото издание на "Бегуни" от Олга Токарчук - част от проекта "Книги, които
  оставят следа" на ICU
subtitle: >-
  За този роман полската писателка е удостоена с престижната международна
  награда "Ман Букър" за 2018 г., както и с обичта на читателите в редица
  страни, включително и в България. „Бегуни“ е книга за същността на пътуването,
  за неговата психология и за човешката анатомия
author: Antonia
image: /Uploads/beguni.jpg
category: newbooks
tags:
  - бегуни
  - олга токарчук
  - ICU
  - нова книга
  - роман
schedule: ''
---
Новото издание на романа „Бегуни“ от Олга Токарчук, определян като феномен в европейската литература, е на книжния пазар с логото на издателство ICU. За него полската писателка е удостоена с престижната международна награда "Ман Букър" за 2018 г., както и с обичта на читателите в редица страни, включително и в България. „Бегуни“ е книга за същността на пътуването, за неговата психология и за човешката анатомия.

\==

"Книга лична и световна едновременно. Роман отвъд конвенциите на романа, отвъд уседналостта на света и литературата, който не се страхува да събира истории, да наблюдава, да спира и тръгва пак. Роман за пътуващия през света и времето човек. За бягащия, за неуседналия и тревожния. За неспокойството да си жив и любопитен. Една от най-добрите европейски писателки днес с един от най-хубавите романи на новия век", пише за нея писателят Георги Господинов.

\==

Заглавието препраща към руската старообрядническа секта на бегуните, които вярват, че съприкосновението със злото може да бъде избегнато чрез непрестанно движение в пространството. Останеш ли на място, си уязвим; движиш ли се, душата ти може да бъде спасена.

\==

Токарчук извайва множество истории с различни герои и различна дължина – от няколко изречения до цели страници. Читателят следва пътешествениците от век във век, от пристанище на пристанище и от летище до летище. Това физическо пътуване е предпоставка за едно друго, по-дълбоко и напълно непредсказуемо пътешествие - навътре към глъбините на собствената ти душа.

\==

Общото между всички истории е копнежът по свободата и търсещия дух. Реални исторически фигури като холандския анатом Филип Ферхайен или препараторът Фредерик Рьойс съжителстват с герои, родени от въображението на Токарчук. Ферхайен изучава и рисува собствения си ампутиран крак, благодарение на което открива Ахилесовото сухожилие и тази наглед суховата материя е превърната в колоритен и запомнящ се епизод в романа.

\==

Художествено и реално се преплитат, а до тях се нареждат разсъжденията на Токарчук по най-разнообразни теми: козметика за път; структура на летищата и тяхното въздействие върху човешката психика, маорите, Уикипедия, и още, и още… Съвършено съчетани разкази, предназначени за пътуване, както и размисли на тема човешкото, животът и смъртта. Олга Токарчук повежда читателя отвъд повърхностния пласт на модерността, все по-дълбоко и по-дълбоко, до сърцевината на човешкото.

\==

_Олга Токарчук е родена на 29 януари 1962 г. в Сулехов, Полша. Едно от най-важните имена в съвременната полска и световна литература. Обичана, превеждана, четена и награждавана писателка, в чието творчество има разкази, романи, есета, критически текстове, сценарии, поезия и пр. Психолог по образование, Токарчук е последователка на Карл Юнг, чиито произведения сочи за свое вдъхновениe._

\==

_Популярността на Токарчук е феноменална, а читателите ѝ я уважават най-вече заради добрия вкус, енциклопедичните познания, литературния ѝ и разказвачески талант, и – не на последно място - заради философската дълбочина на творбите ѝ._
