---
layout: post
hidden: false
title: '"Самотен мъж" на Кристофър Ишъруд - най-после на български'
subtitle: >-
  Книгата от 1964 г. се смята за най-доброто произведение на писателя
  вдъхновител на Холивуд и света извън него. Прводът е на Иглика Василева
author: Antonia
image: /Uploads/samotenmyzh.jpg
category: newbooks
category2: ''
tags:
  - Кристофът Ишъруд
  - Самотен мъж
  - роман
  - Лист
  - нова книга
schedule: ''
pageviews: 70
---
Романът на Кристофър Ишъруд "Самотен мъж" излиза за пръв път на български в превод на Иглика Василева под знака на издателство "Лист". Корицата е дело на Милена Вълнарова. Книгата, която се появява през 1964 г., се смята за най-доброто произведение на писателя вдъхновител на Холивуд и света извън него. 

\==

Досега родните читатели познаваха Ишъруд основно с историите и героите от романа му "Сбогом на Берлин", вдъхновили Боб Фоси за култовия мюзикъл "Кабаре" с Лайза Минели, който печели осем награди "Оскар" през 1973 г.

\==

Сюжетът на „Самотен мъж“ също е известен на мнозина покрай филм. През 2009 г. модният дизайнер Том Форд дебютира като кинорежисьор тъкмо с екранизация на книгата и повери главната роля на Колин Фърт. Актьорът се превъплъти брилянтно в Джордж – университетски професор на средна възраст, потънал в отчаяние след внезапната смърт на житейския си партньор – и беше номиниран за "Оскар". 

\==

Ишъруд проследява Джордж в рамките на един-единствен ден. Вгледан в себе си, героят води обичайния си начин на живот – преподава на студентите, посещава позната в болницата, среща се с приятелка, изоставена от мъжа си. 58 години след появата си, "Самотен мъж" продължава да поразява с актуалността на темите си – преодоляването на болката, аутсайдерството, приемането на различния от теб. 

\==

Не е тайна, че романът включва автобиографични моменти от живота на автора. Ишъруд познава добре трагедията от загубата на любим човек още от младостта си. През 1932 г. бъдещият писател е на 24 години и опознава живота сред баровете и кабаретата на Ваймарски Берлин. 

\==

Една вечер той се запознава с младия германец Хайнц Недермайер и двамата започвата връзка. През май 1933 г. бягат от нацистка Германия и обикалят Европа в търсене на място, където да заживеят заедно. За англичанина Кристофър, наследник на влиятелна фамилия, няма проблем. Не така стоят нещата с Хайнц. Когато решават да заминат за Англия, Недермайер не е допуснат на територията ѝ. 

\==

В продължение на четири години двойката често сменя дома си – живеят на Канарските острови, в Копенхаген, Брюксел, Амстердам. Накрая се установяват в Синтра, Португалия, като се надяват Хайнц да получи ново гражданство и паспорт. Щастлив край обаче няма – агентите на Гестапо арестуват Недермайер за бягство от военна служба и той изчезва от света.

\==

За Кристофър Ишъруд остават болката и самотата. За да се откъсне от всичко, през януари 1938 г. той заминава с приятеля си от училище Уистън Хенри Одън в Китай. Година по-късно излиза книгата им в рими и проза *Journey to a War*. Скоро след това и двамата решават да емигрират в САЩ.