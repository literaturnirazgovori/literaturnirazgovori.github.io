---
layout: post
hidden: false
title: Руската сензация "Петрови в грипа и около него" вече и на български
subtitle: Освен възторга на читателите романът на Алексей Салников има и
  най-престижните литературни отличия в Русия, а премиерата на едноименния филм
  на Кирил Серебренников се очаква до края на годината
author: Antonia
image: /Uploads/petrovi_v_gripa_i_okolo_nego.jpg
category: newbooks
category2: ""
tags:
  - Петрови в грипа и около него
  - Алексей Салников
  - Лист
  - нова книга
  - роман
ozone-link: https://www.ozone.bg/product/petrovi-v-gripa-i-okolo-nego/
schedule: ""
---
Един от най-добрите романи, излизали през последните години в Русия, вече е и в българските книжарници. „Петрови в грипа и около него“ от Алексей Салников излиза под логото на издателство "Лист" в превод на Боряна Даракчиева и с корица на Калоян Илиев-Кокимото.

\==

Освен възторга на читателите романът на Алексей Салников получава и най-престижните литературни отличия в родината си, а премиерата на едноименния филм на Кирил Серебренников се очаква до края на годината. 

\==

„Петрови в грипа и около него“става литературна сензация още преди да излезе в книга. Публикуван е за първи път през 2016 г. на страниците на списание „Волга“ и предизвиква такъв възторг сред читателите и критиците, че година по-късно излиза в самостоятелна книга. Тя получава наградата на критиката НОС и „Национальный бестселлер“, а авторитетният литературен критик Галина Юзефович подпечатва възторга си с изречението „Гогол и Булгаков ръкопляскат“*.*

\==

Когато романът среща първите си читатели, авторът му Алексей Салников е 38-годишен и със статут на поет, публикувал свои творби в „Литературная газета“, „Уральская новь“, алманаха „Вавилон“. Големият му пробив обаче става именно с романа, чийто сюжет се разгръща в два плана – реалистичен и дълбоко митологичен с препратки към царството на мрачния Хадес и съпругата му Персефона.

\==

Основните герои на разказа са автомонтьорът Петров, жена му – библиотекарката Петрова, и синът им – Петров-младши, които се разболяват от грип. Борят се с температурата и очакват новогодишните празници. В нормалното ежедневие само понякога се появява и носи неприятности Игор – познат на Петров с неизвестно занимание и дух-покровител на Свердловск. 

\==

Сезонният вирус променя светлините на сивия неприветлив град и постепенно разбираме, че нищо не е такова, за каквото го мислим, и не бива да прибързваме с изводите. Защото по думите на друг авторитетен критик – Константин Милчин, „не съществуват никакви средностатистически хора, животът и ежедневието на човека, който сам се смята за незначителен и когото никой не нарича с първото му име, човек със скучна и обикновена работа, всъщност е изпълнен с чудеса, със скелети в гардероба, животът му е смешен, страшен, величествен, загадъчен, потресаващ."