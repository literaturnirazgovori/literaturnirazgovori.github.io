---
layout: post
hidden: false
title: >-
  "Портрет на художника като млад" излиза и в самостоятелно издание с твърди
  корици
subtitle: >-
  Преводът е същият както на предишните две издания и е дело на изтъкнатия
  познавач на Джойсовото творчество Николай Б. Попов. Това е най-личният роман
  на ирландеца, боготворен като най-влиятелната фигура в литературата на ХХ век
author: Antonia
image: /Uploads/portretnahudozhnikakatomlad.jpg
category: newbooks
category2: ''
tags:
  - Портрет на художника като млад
  - Джеймс Джойс
  - Лист
  - ново издание
  - роман
  - нова книга
schedule: ''
---
„Портрет на художника като млад“ – първият роман на гения Джеймс Джойс най-сетне излиза на българския книжен пазар в самостоятелно издание, каквото заслужава. Издателството е „Лист“, които го пуснаха в том с твърди корици, художествено оформен от Милена Вълнарова. Преводът е същият както на предишните две издания и е дело на изтъкнатия познавач на Джойсовото творчество Николай Б. Попов.

\==

Това е най-личният роман на ирландеца, боготворен като най-влиятелната фигура в литературата на ХХ век. Джойс го пише и пренаписва в продължение на десет години. Първият вариант на е есе, което авторът предлага през 1904 г. на списание „Дейна”, но получава отказ. Редакторът Уилям Магий мотивира решението си кратко и ясно: „Не мога да отпечатам това, което не мога да разбера“. С днешна дата споменават името му единствено във връзка с Джойс.

\==

За късмет на читателите 21-годишният Джойс, който мечтае да е писател, не се отказва. Решава да преработи есето си в автобиографичен роман с работно заглавие „Стивън хероят”. Занимава се с текста две години, като заедно с него пише и разказите от сборника „Дъблинчани”. Резултатът обаче не го задоволява и през 1907 г. Джойс отново започва да пише „Портрет на художника като млад”. Завършва го през 1911 г., но през 1913-14 г. пак го преработва. 

\==

През 1914 г. романът излиза като подлистник на списание „Егоист”, а две години по-късно е издаден в книга. Така след цяло десетилетие някогашното есе пораства до шедьовър на световната литература.

\==

В България „Портрет на художника като млад“ излиза за пръв път през 1981 г. в превод на Николай Б. Попов в общ сборник с цикъла разкази „Дъблинчани“. 

\==

Сюжетът се завърта около житейската история на Стивън Дедалус, подплатена от автора с множество елементи и символи. Всички те отпращат към ключови места и хора от живота на Джойс – детството в Дъблин, колежа „Клонгоус“, съучениците, роднините, градчето Блакрок, където семейството му живее през 1892 г., йезуитския колеж „Белведере“, Дълбинския университет. В този роман откриваме и връзка с други произведения на Джойс – Кранли, приятелят на Дедалус от университета тук, крачи отново прегърнат с него в началото на „Одисей“.
