---
layout: post
hidden: true
title: '"Те никога не казват" на Зорница Гъркова - за мрачните йероглифи на
  плътта и света утре'
subtitle: Препоръчвам сборника на по-търпеливи читатели, които могат да оценят
  меандрите на езика, детайлността и специфичната атмосфера в историите
author: Antonia
image: /Uploads/6e1c417554a1c9b75cc84f16bdbf83c7.jpg
category: bookreviews
category2: ""
tags:
  - Зорница Гъркова
  - Те никога не казват
  - рецензия
  - разкази
  - Фама
ozone-link: https://www.ozone.bg/product/te-nikoga-ne-kazvat/
schedule: ""
---
"Те никога не казват" - сборникът с разкази на Зорница Гъркова, подели през 2020 г. с "Кедер" на Йорданка Белева третата награда в първото издание на националния конкурс за къс разказ "Йордан Радичков". Книгата събира истории, в които водещата сила не е толкова сюжетът, а изграждането на запаметяваща се, внушителна и въздействаща обстановка и атмосфера, включително чрез изключително детайлните и прецизни описания, както и психологическата дълбина на образите, които като че ли се разтварят релефно единствено навътре, докато навън остават овално непроницаеми, символични монади. 

Особено подходящо това е за разказите, чието действие се развива в един постапокалиптичен свят, обикновено с привкус на екологична катастрофа във времето след нейното уталожване в новото нормално, причинено от неназованите действия или бездействия на човека, които всички можем да си представим, и понасяно от наследниците му. Зорница Гъркова обаче избягва баналния подход на разясняване и изреждане характеристиките и правилата на новия световен ред и събитията довели до него, както това се случва в редица дистопични текстове. Нейният свят и хората в него са зловещо сходни с нашите и само бегло споменати разлики и изтървани подробности, без никакви допълнителни обяснения, загатват за размера на загубата и промяната в някакво неуточнено време - обезлюдени градове, опустошени неплодородни земи, заплашени от унищожение гори, отровено море, изчезнали видове, потънала Венеция. 

Човешкото в него се е отдръпнало, отместило се е от мястото си за природата, но самата тя е не буйно настъпваща, а обезсилена, морбидна, хилава. Смисълът да опазиш изчезващ ендемичен вид или да засееш последните налични семена като че ли отстъпва пред отказа, пред примирението. Една от героините разбира онова, което за ужас а човечеството, вероятно му предстои само да осъзнае на свой ред: че "се е забавила, че се е колебала твърде дълго" в решението дали да се грижи за този крехък екземпляр или да се откаже от него, а значи да се примири с това, че така ще го убие. Решения и в "Човешката рибка", и в "Макет на морето" няма, има по-скоро бягства, отдръпвания, отказ да се изправиш срещу. Така и героят във "Венеция", по времето, в което се знае, че тя е потънала, но истината се оказва друга, отказва да замени липсата, породена от желанието и копнежа му по идеята за нея, със същинското й виждане. 

Почти всички от първите разкази пък са обединени от идеята за тялото и телесното, в неговата крехкост, несигурност, повреденост, изменчивост и в същото време в способността му да се свързва и представлява нашата същност. Слепият старец, който достъпва света чрез звуците, момичето, чиято емпатия с кóленото от възрастните животно води до лишаването от част от нейното тяло, абортиралата жена, чиято утроба е приемана като съсъд на грях и изкупление, жената, чиито вътрешности са се превърнали в гостоприемник на чужд организъм, или бременната, която носейки смъртното живо дете в себе си същевременно трябва да работи с мъртви тела, за да увековечи в безсмъртие изкуството си. Тази всепроникваща телесност, чрез която се преживява света, решават се морални дилеми, създава се творчество, до голяма степен се засилва чрез щателните, "биологични" описания и някак плътския, чувствен език, който търси сетивата, сензорните усещания. 

Да, езикът в тези разкази е като че ли по-важен, изпъква, води. Изреченията са сложни и стъпаловидни, с много разклонения, и в повечето случаи, макар вероятно да затруднят някои читатели, да изискват повече концентрация и на места да задушават леко историята, са като цяло овладени и плавни. Нещо, което е присъщо на по-обиграни, за разлика от начинаещите, автори. За Зорница Гъркова това е втори сборник след "Пътят на мравките". Краищата в историите също са с особен почерк. Не бих ги нарекла дори отворени, а като че ли достигащи до някаква особена мъглявина, неяснота, невъзможност, дупка. Решения и спасения като че ли няма - има по-скоро отливи и прибирания. И зейнали въпроси без надежда за отговор. Краищата не оставят дори проследима следа или посока за въображението, а просто сякаш го изпаряват.

Струва ми се, че един цитат от първия едноименен разказ, който е отличен с награда "Рашко Сугарев" за 2016 г., достатъчно добре пресъздава меланхолната, събрана, минорна, черно-бяла тоналност на сборника: "Години наред щеше да го усеща, това фантомно усещане за нещо, което си притежавал, но вече си загубил." Тази книга събира много загуби в петриеви купички, за да ги изследва отблизо, както учените в "Ips Typographus" изследват пътищата, оставени като картинни йероглифи в кората на дърветата от ларвите на вредителя. Препоръчвам я на по-търпеливи читатели, които могат да оценят меандрите на езика, детайлността и специфичната атмосфера в историите.