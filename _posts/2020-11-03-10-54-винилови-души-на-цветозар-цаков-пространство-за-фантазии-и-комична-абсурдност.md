---
layout: post
hidden: true
title: '"Винилови души" на Цветозар Цаков - пространство за фантазии и комична
  абсурдност'
subtitle: "Да, почеркът е определено дебютен, текстовете носят очакваната
  чаровна незрялост и на места се четат като писани по добре усвоени от доста
  четене правила, но не бих се учудила, ако в бъдещи книги Цветозар затвърди
  далечните асоциации с някои от кумирите си: Вонегът, Бредбъри и Хармс"
author: Antonia
image: /Uploads/vinilovi-dushi.jpg
category: bookreviews
category2: ""
tags:
  - Цветозар Цаков
  - Жанет 45
  - рецензия
  - разкази
  - Винилови души
ozone-link: https://www.ozone.bg/product/vinilovi-dushi/
schedule: ""
---
Фейсбук е коварно място. Използвам този банализъм, за да обясня колко може да те изненада с първата си книга автор, който си свикнал да четеш първо през статусите му във Фейсбук. Дълги, информативни, реалистични, либерални, толерантни, социално и политически ангажирани, изпълнени със спомени за чужди места, разкази за родния Ловеч и много музика за меломани, сред която винаги можеш да си откриеш нещо ценно и рядко, те ме заблудиха, че и "Винилови души", дебютният сборник на Цветозар Цаков, ще е още от същото. 

Вместо това обаче попаднах на разкази, в които въображението тържествува чрез фантазното и абсурдното, но които са само привидно изместени от злободневното в едни по-философски и метафизични пространства. Да, почеркът е определено дебютен, текстовете носят очакваната чаровна незрялост и на места се четат като писани по добре усвоени от доста четене правила, но не бих се учудила, ако в бъдещи книги Цветозар затвърди далечните асоциации с някои от кумирите си, чиито имена могат да се открият и на страниците му: Вонегът, Бредбъри, а защо не и Хармс. 

В много от разказите присъства съня, причудливото, онова, което срещаме извън себе си, в кривините на реалността. В тях има и носталгия, и някаква насмешлива поучителност, и разбира се - музика. Усещането е време и присъствие тук и сега е особено силно. 

Мисля, че най-силен гласът на автора е в иронията и самоиронията - разказите със сатиричен тон определено са най-зрели. В един от тях соцът се оказва името на ловешка сладководна риба и целият строй до след промените бива разказан чрез тази забавна алегория ("Соц"). В друг автор настоява книгата му от едно повтарящо се изречение, съдържащо смисъла на живота, да бъде издадена в огромен тираж и незабавно изтеглена - не толкова пиар акция, колкото грижа за разбирането, че хората не искат наистина да познават този смисъл и трябва да бъдат защитени от разкриването му ("Книга за никого"). В трети свободата се разбира през правото да куцаш - защото можеш, и преди куцането да е станало норма ("Куци времена"). В четвърти отвъдното също си има административна бюрокрация ("Бели кахъри"). В пети женската поезия се ражда буквално като интимен акт, на който рецензент мизогинист е свидетел ("Най-великата творба"). А кратки текстове като "Живей!" и "Ц(в)ивилизация" са удоволствия буквално в абсурдисткия дух на Хармс. 

Много от историите на Цветозар Цаков ни пренасят в една магическа, фантастична реалност, в един възможен свят. В "Асансьорът" протагонистът попада в изоставено село, в което времето се е разкачило от "прякото" и жителите му са попаднали в "широкото", където минало, бъдеще и настояще съществуват едновременно и мъртвите не могат да умрат. В "96%" човечеството е стигнало до фаза, в която използва 96% от мозъка си и вече няма нужда да полага физически усилия за каквото и да било, освен чрез мисълта си. В "След дъжда" героят среща своя автор, също герой, и го моли за спасение в този разказ в разказа. В "Пречиствателна станция" попадаме в задграбния свят за излишни и употребени мечти. В "Хомо универсус" всички мъртви изведнъж оживяват с очите си и се изправят един до друг. 

Оставям ви с един цитат от първия разказ:

"Когато действително видиш безкрайността, тя престава да бъде блян и идеал, а се превръща в кошмар, от който няма как да избягаш. В такива моменти не ти остава нищо друго, освен да се качиш на някоя висока сграда, да поемеш дълбоко въздух и с пълни дробове да се хвърлиш в бездната. В полета си, в краткия интервал след скока и преди да се размажеш върху твърдата земя, само тогава и само там можеш наистина да усетиш как безкрайността на вселената и преходността на живота се сливат в красива, някак тъжна, но толкова изпълваща съществото прегръдка, че дори мимолетният спомен за нея би те обрекъл на вечна и безбрежна тъга. Тъгата на това да си жив само тук и сега, и никога преди и след това, и никъде другаде."