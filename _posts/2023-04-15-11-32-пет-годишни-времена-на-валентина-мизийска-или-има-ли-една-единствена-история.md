---
layout: post
hidden: true
title: '"Пет годишни времена" на Валентина Мизийска, или Има ли една-единствена
  история'
subtitle: Прави впечатление начина, по който тя **професионално, буквално като
  по учебник, строи частите на текста**, преплита линиите на сюжета, оформя
  достоверно диалозите, завършва отделните глави и параграфи - последователно,
  овладяно и уверено
author: Antonia
image: /Uploads/pet-godishni-vremena-30.jpg
category: bookreviews
category2: ""
tags:
  - Валентина Мизийска
  - Пет годишни времена
  - Ентусиаст
  - роман
  - рецензия
schedule: ""
---
Съществува мнение, че проза трябва да се пише и издава след 40-те - заради натрупания дотогава житейски опит, способен да придаде автентична дълбочина и достоверен психологизъм на сюжетите и образите, така че те да не стоят имитативни, съчинени, заучени, двуизмерни, както това се случва в много романи, писани от прохождащи автори.

\==

Е, Валентина Мизийска постигна това още с дебютния си роман "Трети шанс" (виж [рецензия и интервю тук](https://literaturnirazgovori.com/interviews/2021/03/29/08-54-%D0%BD%D0%B0-%D0%BA%D0%BE%D0%B3%D0%BE-%D0%B4%D0%B0%D0%B2%D0%B0%D0%BC%D0%B5-%D1%82%D1%80%D0%B5%D1%82%D0%B8-%D1%88%D0%B0%D0%BD%D1%81-%D1%80%D0%B0%D0%B7%D0%B3%D0%BE%D0%B2%D0%BE%D1%80-%D1%81-%D0%B2%D0%B0%D0%BB%D1%8F-%D0%BC%D0%B8%D0%B7%D0%B8%D0%B9%D1%81%D0%BA%D0%B0-%D0%B7%D0%B0-%D0%BF%D1%8A%D1%80%D0%B2%D0%B8%D1%8F-%D0%B9-%D1%80%D0%BE%D0%BC%D0%B0%D0%BD.html)), за да го затвърди и в последния - "Пет годишни времена" (Ентусиаст, 2023). Всичко при нея звучи така, сякаш е видяно, преживяно и осмислено от първо лице, сякаш тя лично е произнасяла всяка фраза от диалозите между героите, била е свидетел на всеки жест от езика на тялото им, премисляла е всяка тяхна идея или решение. 

\==

Зрелостта личи в умелия баланс между емоцията и рациото, в **бягството от все още очакваните от мнозина читател(к)и морално "достоверни"**, традиционни, мелодраматични по същността си образи (като например на майката и въобще на родителя), в самата заигравка с границата на тази мелодраматичност, без тя да бъде престъпвана, в хладната дисекция на вътрешния свят на протагонистите и на техните отношения, в суровата искреност за основанията на последните. 

\==

Валя твори в сфера, която - поне според мен - е силно подценявана като "женска" и "популярна", включително от литературните журита, а именно тази на интимния и семейния роман, романа на отношенията в двойката/семейството, където, абсолютно убедена съм в това, има нужда именно от подобни образци, от висока литература сама по себе си. И то без да са нужни задължително търсените у нас социални, политически, исторически и прочие добавки, за да се постигне "значимост", която критиката да отчете. 

\==

Новия й роман "Пет годишни времена" прави онова, което може би българските читатели/зрители помнят от изключително популярния преди години сериал "Аферата" (и то още как го прави!) А именно демонстрира начина, по който **гледната точка е всичко в "една" история**, която всъщност далеч не е една, тъй като се променя според разказвача й.  

\==

![](/Uploads/2925916358560339104.jpg)

\==

Застъпвайки историите, авторката проследява отношенията на младата героиня Стела с четирима мъже (или сезона) в живота й, като историите на четиримата са разказани в трето лице през тяхната гледна точка, а тази на самата Стела - в първо лице. Най-важният ефект обаче е, че авторката разкрива пред нас несъвършенството и **ограничеността на собствените ни впечатления, усещания и съждения** спрямо героите, които претърпяват почти пълна трансформация, след като героят започне да представлява сам себе си - тоест когато започнем да четем историята през неговия поглед и съзнание. 

\==

По този начин (както бе и в личния ми опит с романа) ние сме способни да преминем от антипатия и раздразнение към силна емпатия и съпричастност; от неприязън към предпочитание; от впечатление за пасивност, безчувственост и самоцелен промискуитет към разбирането, че става дума за уязвимост, болка, травмираност, ранимост. Валя обаче не ни дава правото на завършеност, което жанрът може да ни подлъже да очакваме. Дори когато твърде много се е случило и както ние, така и самата й героиня, се **надяваме и искаме вече развръзка, успокоение, финал, тя ни сюрпризира** с нова сюжетна рана, която отваря тялото на сюжета за ново продължение (което би могло да се материализира дори в продължение на романа). Поанта, която е толкова жестока към читателя, колкото е и искрена, реална.

\==

Да, както вече споменах, изумително е как всеки пореден герой претърпява метаморфоза в съзнанието ни и в морално-емоционалната ни координатна система. Всеки следващ е способен да се превърне от досаден и чужд "съперник", когато искаме да отстраним, в съкровен любим, когото копнеем да защитим и запазим в живота на героинята. По този начин **авторката репликира лутането, нерешителността и болезнените увлечения** на героинята си в процеса по търсене на спасение в нашите собствените преживявания.

\==

В "Пет годишни времена" Валя отново демонстрира и сериозността, с която се запознава с работната терминология на темите си - в случая с рисуването, декоративното изкуство, и изобщо всичко свързано с работата на своите герои. Голяма част от текста (на места може би твърде голяма) проследява именно тяхното усилие по превръщането на артистичната страст и призвание в работещ и лукративен бизнес, и то в България. Впрочем освен у нас, в София, този роман се развива и на още локации - Лондон и Стокхолм, като, както отбелязва в блърба и Боян Биолчев, той е изключително градски. 

\==

Вероятно мнозина от читателите познават Валя Мизийска като създател на сайта [BGStoryteller](https://bgstoryteller.co/), в който публикува много полезни материали за творческото писане. Е, изглежда много добре знае какво прави, защото и в предишния, и в настоящия й роман прави впечатление начина, по който тя **професионално, буквално като по учебник, строи частите на текста**, преплита линиите на сюжета, оформя достоверно диалозите, завършва отделните глави и параграфи - последователно, овладяно и уверено. Езикът е премерен и обран, а умението й да поддържа напрежението и интереса (през цялото време читателят усеща как нещо се задава, нещо има да се случи) е несъмнено. Любопитвото за следващата книга вече е отворено.