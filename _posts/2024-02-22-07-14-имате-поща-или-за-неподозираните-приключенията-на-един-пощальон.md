---
author: Antonia
category: bookreviews
category2: ''
hidden: false
image: /Uploads/strannite-prezhivelitsi-na-edin-poshtalyon-9786197350524.jpg
layout: post
pageviews: 9
schedule: ''
subtitle: Романът на Дени Терио е изящна, поетична и философски задълбочена творба,
  с щипка мистериозност и чувствена романтика
tags:
- Странните преживелици на един пощальон
- Дени Терио
- рецензия
- роман
- Лист
title: Имате поща, или За неподозираните приключенията на един пощальон
---

*Този материал бе написан първо за рубриката ["На второ четене" в Тоест.бг](https://www.toest.bg/na-vtoro-chetene-strannite-prezhivelitsi-na-edin-poshtalyon/), където можете да четете и за други излезли по-рано книги, на които не е било обърнато достатъчно внимание.*

\==

**„Странните преживелици на един пощальон“** (Лист, 2019) на канадския френскоезичен писател Дени Терио лесно може да ви заблуди. Зад заглавието, което самата аз отлагах, понеже ми навяваше представа за по-скоро бързо, лековато, приключенско и забавно четиво (от рода на многото за книжарничките и кафенетата) всъщност стои нещо съвсем различно. Стои съвсем друг тип роман, или по-скоро повест – изящна, поетична и философски задълбочена, с щипка мистериозност и чувствена романтика. 

\==

Написана на език, зареден с някаква почти старомодна естетика, тя звучи така, сякаш разказва за отминали времена, а не за съвремието ни (когато всъщност се развива действието), маркерите за което са сведени до минимум. За това допринася и сюжетът, построен изцяло около размяната на истински, книжни, писани на ръка писма – нещо почти ексцентрично в наши дни, или най-малкото за носталгици, мечтатели и безнадеждни романтици. 

\==

Такъв се оказва и главният герой Билодо, прикрит зад рутината и сигурността на своя ежедневен образ – този на редови пощальон в Квебек, изпълнителен и изцяло отдаден на професията си. 27-годишният мъж сякаш наистина принадлежи на други времена – той изпълнява задълженията си по разнасянето на скучни сметки и формуляри с една вече излязла от употреба добросъвестност и ревност; следва разчертани маршрути и безопасни навици; посещава едно и също място за хранене; има само един колега приятел, а съвременният социален живот му е напълно чужд за сметка на часовете, прекарани у дома с джаз и стари компютърни игри. Единственото му прегрешение – престъпването на целия този ред – е в това, че преди да ги достави на клиентите си, Билодо чете, копира и съхранява съкровищата от пощата – писаните на ръка писма. 

\==

> *Истински писма, написани от реални хора, които предпочитаха пред змийската студенина на клавиатурата и мигновеността на интернет чувствения акт на писането на ръка, сладостното униние от очакването на отговора, хора, умеещи да пишат писма, за които това бе съзнателен избор, а в някои случаи се долавяше, че става дума за принцип, за заемане на позиция в полза на един начин на живот, по-малко подвластен на надпреварата с времето и стремежа към бърз резултат.*

\==

Сред този сноп от едностранни сюжетни нишки (тъй като разполага само с текстовете на подателите), които пази в папки и чиито отговори измисля наум, Билодо ще попадне на преписка, която напълно ще го обсеби – между учителка от Гваделупа и канадски професор по литература, впуснали се в т.нар. ренку, или „нанизано стихотворение“, традиция, водеща началото си от поетическите турнири в императорския двор на средновековна Япония. 

\==

Изключително трудно е да се говори за тази повест, без човек незабавно да се натъкне на сюжетен спойлер. Достатъчно е обаче да кажем, че размяната на хайку между двамата непознати ще завладее съзнанието на Билодо, а **един трагичен инцидент ще отвори пред него възможност**, която ще го отведе до неведомите дълбини и ефирните висини на поезията, ще превземе, отгледа и просвети думите му и няма да му даде мира, докато не ги превърне в изящни приношения на олтара на любовта. След поредица от авантюристични ходове от негова страна, всичко това ще превърти живота му по напълно неочакван начин. 

\==

Най-ценното в „Странните преживелици на един пощальон“ е фактът, че повестта отдава почит на японските поетични форми хайку и танка, но и изобщо на японската културна традиция като цяло. Текстът е изпълнен с поредица от красиви стихове, въпреки че те не спазват точно изискването за 5-7-5 срички, както е при хайку, нито това за танка. Тук е важно да уточним, че не става дума за пропуск в чудесния български превод на Калоян Праматаров, а за решение, което присъства и в оригинала. 

\==

Билодо сам ще се впусне в **преследване на духа на хайку, завещан ни от майстори като Мацуо Башо, Нагата Кои и Кобаяши Иса** – а именно „съполагането на неизменното и мимолетното“, „деликатното равновесие между фуеки (неизменното, вечността, която ни надхвърля) и рюко (преходното, ефимерното, което ни пронизва)“. 

\==

> *„Той пишеше, търсеше съпричастността на думите, опитваше се да ги улови в полет, преди да са се пръснали, да ги хване като пеперуди в мрежата на страницата и да ги закарфичи върху хартията.“*

\==

В книгата се говори и за редица други принципи, като например уаби (неподправената красота в съзвучие с природата) и саби (простота, безметежност, самота), и се правят много препратки. **Централен за сюжета обаче ще се окаже дзен символът енсо – кръг, изписван с едно единствено движение** на ръката в пълното отсъствие на мисли (сатори), с цел постигането на просветление. Изпълнението на това „духовно упражнение на медитация върху небитието“ разкрива духовното състояние на твореца. Терио умело построява своя сюжет върху тази идея, върху кръга на цикличното време и природа, на вечното завръщане в изходната точка, на неизбежното начало.

\==

> *„Завихряйки се като водата, / срещнала скала, / времето бяга в кръг.“*

\==

![](/Uploads/iguanata.jpg)

\==

Повестта обаче може да се чете и изобщо като **търсене на смисъла, динамиката, философията зад „направата“ и духа на поезията**. В търсенията и опитите си Билодо ще премине през куп въпроси. Би ли могъл един обикновен пощальон да стане поет, т.е. за всеки ли е поезията или, както вярват романтиците, поетът е богоизбран и боговдъхновен, отделен от тълпата. Може ли това изкуство да се постигне по имитативен път, чрез усвояване и възпроизвеждане на външните му форми. Може ли човек да се научи на поезия чрез един практически подход. Какво трябва да направи, за да стане и да бъде поет. Ключ ли са вживяването в личността и биографията на големите автори, на образците, и близкият прочит на творбите им към тайната на поезията (въпроси, които отварят поле за осмисляне и на видовете литературна критика и теория). 

\==

И още: съществува ли химия между точните думи, способна да ги трансцендира. Не предпочита ли винаги истинския поет обектите на въображението си пред тези в реалността. Трябва ли да има превъзходни сетива за всяка подробност от заобикалящия ни свят, способна да ни „осигури“ материал за поезия: 


\==

> *„Гъсеницата, лазеща по тротоара, ажурната арка, която образуваха над улицата дървесните клони, катеричките, боричкащи се между краката на градинската пейка, и розовите кюлоти, провесени на простора и развявани от вятъра: дали от всичко това можеше да се получат стихотворения? (...) Трябва ли да стори още нещо, да принесе някаква жертва, има ли ключ, който е пропуснал да пъхне в сложната ключалка на портата, отказваща му достъп до поезията?“*

\==

Всички тези въпроси си задава Билодо в своя поход към сърцевината на поетичното преживяване, сравнимо с кулминацията на оргазма, докато се страхува да не накърни самата същност на Поезията. Докато се пита дали да изобразява видимото и уловимото, или пронизан от него, „да изрази по-величествени и красиви неща, да разкъса шевовете на пристягащата го дреха, да достигне по-надалече, най-сетне да разкрие сърцето си“.

\==

Прекрасно малко бижу е тази повест – първата книга на Дени Терио, издадена на български от „Лист“, последвана от романа „Игуаната“ (2021, отново в превода на Калоян Праматаров). В привидната й лекота, където на моменти прозира далечен нюанс на **човеколюбива насмешка и самоиронична приповдигнатост**, се оформя обликът на източната поетична традиция и на Поета, кореспондиращ с образа му от романтизма в западната традиция. „Странните преживелици на един пощальон“ в крайна сметка ни превежда и по един позабравен път на любовта – от платоничното към чувственото, осъществено изцяло през еротиката и сетивния заряд на езика.