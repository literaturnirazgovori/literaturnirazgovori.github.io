---
layout: post
hidden: false
title: "Ина Иванова: Безпокойството ме придвижва, но избирам лекотата, когато е
  възможно"
subtitle: Има много начини да преживяваш света. Като мълчалив наблюдател или
  проактивно, а също през възторга, емпатията, дори през омерзението или – защо
  не, най-сетне – през обичта
author: Antonia
image: /Uploads/inaivanova.jpg
category: interviews
category2: ""
tags:
  - Ина Иванова
  - интервю
  - поезия
  - Нещата за които мълчим
schedule: ""
---
*С Ина Иванова разговаряме за новата й стихосбирка "Нещата, за които мълчим" (Жанет 45, 2022). Вижте и интервю с писателката за предишната й [стихосбирка "Криле от папиемаше" тук](https://literaturnirazgovori.com/interviews/2020/01/07/09-34-%D0%B8%D0%BD%D0%B0-%D0%B8%D0%B2%D0%B0%D0%BD%D0%BE%D0%B2%D0%B0-%D0%BF%D1%80%D0%B5%D0%BE%D0%B4%D0%BE%D0%BB%D1%8F%D0%B2%D0%B0%D0%BD%D0%B5%D1%82%D0%BE-%D0%BF%D1%80%D0%BE%D1%81%D1%82%D0%BE-%D1%81%D0%B8-%D1%81%D0%BB%D0%B0%D0%B3%D0%B0%D1%88-%D0%BF%D0%B0%D1%80%D1%84%D1%8E%D0%BC-%D0%B8-%D0%BE%D1%82%D0%B8%D0%B2%D0%B0%D1%88-%D0%BD%D0%B0-%D1%80%D0%B0%D0%B1%D0%BE%D1%82%D0%B0.html), както и [за писането тук](https://literaturnirazgovori.com/talks/2019/02/11/10-51-%D0%B8%D0%BD%D0%B0-%D0%B8%D0%B2%D0%B0%D0%BD%D0%BE%D0%B2%D0%B0-%D0%B4%D1%83%D0%BC%D0%B8%D1%82%D0%B5-%D1%81%D0%B0-%D0%BF%D1%80%D0%B5%D1%83%D0%BF%D0%BE%D1%82%D1%80%D0%B5%D0%B1%D0%B5%D0%BD%D0%B8-%D0%B2-%D0%B8%D0%BC%D0%B5%D1%82%D0%BE-%D0%BD%D0%B0-%D1%85%D0%B8%D0%B3%D0%B8%D0%B5%D0%BD%D0%B0%D1%82%D0%B0-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%81%D0%B5-%D0%BF%D0%B8%D1%88%D0%B5-%D0%BF%D0%BE-%D0%BC%D0%B0%D0%BB%D0%BA%D0%BE.html).*\
\
==

**„Нещата, за които мълчим“ всъщност започва със заглавно стихотворение за говоренето на непознат език в издирване на смисъл: само по себе си чудесно определение на поезията. Кое ти звучи по-"твое", по-сходно с това, което ти самата правиш: да говориш подробно за големите и важни неща или, напротив, да говориш лаконично за подробностите, за привидно маловажното?** 

\==

Има много начини да преживяваш света. Като мълчалив наблюдател или проактивно, а също през възторга, емпатията, дори през омерзението или – защо не, най-сетне – през обичта. Моят начин е да дестилирам. Да вървя през света, да го оставям да ме променя, да изнамирам скрит смисъл в наглед ежедневното, да си позволя да чувствам чуждата болка и радост, да не се щадя.

\==

По отношение на литературата предпочитам лаконичната многозначност на детайла. Но също и лакуните, празнините в текста, кръженето около смисъла, премълчаването. Старая се да не забравям обаче, че дозата прави отровата (или лекарството).

\==

**Поезията ти е изключително градска - стихосбирката е като географска карта и мисля, че всеки може да се досети кой е градът. Мислиш ли, че твоят Пловдив е предопределил до голяма степен и духовната ти география – би ли могла да напишеш тези стихове другаде?**

\==

Не. Не бих могла, защото самата аз щях да съм друга. От друга страна духовната ни география се гради тихо и неотменно от хората, с които избираме да общуваме – да, именно избор е. А в 21 век нашият социум няма как да принадлежи единствено на конкретен град, той е функция на определена (суб)култура – тази, с която се съизмерваме.

\==

Инак… Моят Пловдив е галериите, театърът и клубовете, ароматът на сладък вятър напролет, запомнена фасада, която вече не съществува, тайните стръмни улички, кръстовищата, които преминавам ежедневно, паважа, по който се наслагват и собствените ми стъпки, и времената на стотици хиляди, преминавали тук. Пловдив е едновременно гостоприемно малък и достатъчно голям, че да си въобразиш анонимност. В този смисъл – град, подходящ да държи въображението ти будно.

\==

**Някъде наричаш света "рязък, дребен, безутешен" - коя е противоотровата?**

\==

Обичта. Противоотровата винаги е обичта, макар обичта не винаги да е противоотрова.

\==

**Когато преживяваме архетипни, библейски истории, „от това не боли по-малко“. Не би ли трябвало обаче да има утеха в тази многовековна щафета?**

\==

Има известна възвишеност в мита, също и в библейския, който не просто е по-голям от нас… в смисъл на по-просторен. А и по-дълбинен. Лично за мен това носи утеха.

\==

Архетипите са отвъд модалността и разума. Там, където сме не жизнен опит и рацио, а необгледна бездна. Струва ми се, че това е материалът, с който работи изкуството. И от това осъзнаване не боли по-малко, но перспективата винаги е необходима. Колкото по-отдалече успеем да се погледнем, толкова по-дребни ставаме – ние, които се носим из студения космос върху една синя планета с не знам колко километра в час (проверих – със 107 280). 

\==

**Без или със усилие трябва да се живее тогава?** 

\==

![](/Uploads/inaivanovanestatacover.jpg)

\==

Сякаш напоследък сме пленници на някакво нелепо състезание (състезаване?), чийто финал трябва да ни направи успешни. Най-често ни прави конфликтни, войнствени и дълбоко неудовлетворени. А фар, дом и катедрала се правят от малки тухли, устойчивост и светлина. Затова избирам лекотата, когато е възможна. Още по-силно избирам да чета, вместо да се състезавам.

\==

**„Колко излишни са империите”, пишеш. Извън геополитиката, на какво принадлежи днес най-силната и всеобхватна империя, кой е нейният властелин?**

\==

Боя се, че са поне две – империята на властта и империята на въображението. Разбира се, втората е също толкова всеобхватна, виртуална и принадлежи по мъничко на всеки от нас. Което също така е и отговорност, не ли? Иска ми се да не забравяме, че тъканта на света не е единствено плътна материя, а и общите ни идеи, визиите, копнежите и меланхолиите ни.

\==

**Кога действително си благодарна, "че мълчиш"?**

\==

Когато е най-трудно.

\==

**Пишеш, че "прозира Бог най-силно в заличеното". Но какво представлява и как се извършва самото заличаване – намерила ли си начин?**

\==

Изпитвам приятно нездрав интерес към тленното, към заличимото, към нетрайното. Не защото то фиксира хода на времето, а защото остава и зрее в паметта. Привързва ни към света. Защото само там ни принадлежи, само там е вечно, с онази малка човешка „вечност”.

\==

**Сред често употребяваните в стиховете ти синоними са тези, свързани с безпокойството. Нужно ли е то за съществуването ни?**

\==

Безпокойството ме придвижва. То не е тревожност, не е неудовлетвореност, а нежно отместване на фокуса, на центъра на тежестта вътре в мен. Пък и не вярвам да има човек на изкуството, който да не задвижва собствените си търсения тъкмо от безпокойното издирване на смисъла.

\==

**Много силно в поезията ти е и усещането за преходността, за времето, което "дълбае, и отминава" - и през хората, и през нещата. И в това осъзнаване сякаш не прозира драма. Признаваш, че "не знае никой колко този свят ще трае". И все пак, ако трябва да предположиш, кое би сложило края му?**

\==

Не зная дали времето не е наша, човешка мяра. Фикция на нашето измерение. Дали то е същото за боговете или за ботовете – самообучаващите се машини, които вече създаваме. Предпочитам да мисля за цикличното, повторяемо време на природните цикли. За живота като непрестанна промяна, но и за предвидимата му повторителност от поколение в поколение. Опитвам се да спестя иронията, но в едрите си щрихи ние сме банални, предсказуеми. И едновременно с това сме изключителни, чувствителни и раними! А кое би сложило край на нашия свят? Без съмнение нечие чрезмерно его.

\==

![](/Uploads/krileotpapaiemashemid.jpg)

\==

**Каква е разликата между поражението и постижението, различни ли са техните (арх)ангели**

\==

Колко хубав въпрос… Дали не са двете страни на някоя от прословутите монети?

\==

**А за какво са днес най-уморените ти думи?**

\==

Опитвам се да не забравя, че съм душа, облечена с тяло, а не тяло, което има душа. И също – иска ми се да вярвам, че думите, литературата изобщо, са по-добрият възможен свят. Този, който съхранява нашите по-добри версии.