---
layout: post
hidden: true
title: '"Нора Уебстър" на Колм Тойбин - последиците на смъртта  '
subtitle: Ако някой друг беше написал тази книга, навярно тя би могла да бъде
  скучна. Но при Колъм Тойбин писането за обикновени хора, на които се случват
  обикновени неща, е формула за притегателен, фин, дълбоко психологически
  разказ, който държи докрай вниманието
author: Antonia
image: /Uploads/norauebstar.jpg
category: bookreviews
category2: ""
tags:
  - Колъм Тойбин
  - ICU
  - роман
  - Нора Уебстър
  - рецензия
ozone-link: https://www.ozone.bg/product/nora-uebstar/
schedule: ""
---
Ако някой друг беше написал тази книга, навярно тя би могла да бъде скучна. Но при Колъм Тойбин писането за обикновени хора, на които се случват обикновени неща, е формула за притегателен, фин, дълбоко психологически разказ, който държи докрай вниманието. 

\==

Ако сте чели "Бруклин", в "Нора Уебстър" (изд. ICU, 2020) ще откриете нещо като продължение, тип spin-off разказ, проследяващ едноименната героиня, която в първия роман се появява само с два реда. Тойбин прави и обратния реверанс, като започва "Нора Уебстър" с появата на една от героините в "Бруклин". Въпреки това, двата текста са напълно независими и не е нужно да сте чели единия, за да разберете другия. Еднакъв е единствено авторовият почерк на Тойбин. 

Обожавам романи, които могат да бъдат разказани в едно изречение - нещо повече, изречение, което без страх може да се разкрие още в анонса, без да отнеме нищо от читателското изживяване. В случая то би могло да звучи така: една жена, чийто мъж е починал, трябва да се научи да живее отново, сама, справяйки се с вълната от хорско внимание. Заварваме Нора Уебстър четиридесет и няколко годишна вдовица, останала с двама сина и две дъщери, които вече са се отделили от дома. Тя трябва да усвои новите ритуали на внезапната си самота, да понесе гнетящото хорско съчувствие, да се научи да откликва на добронамерените им жестове - на "хора, които изглежда знаеха по-добре от нея как трябва да живее и какво да прави", да започне нова работа и да приеме, че е способна на много неща, които да запълнят времето й, носейки нов, макар и привидно нелеп, смисъл.

Както и в "Бруклин", действието и на този роман се развива в малкото ирландско градче Енискорти, този път в края на 60-те години, които Тойбин фоново маркира със социално-политически кадри: размириците в Белфаст и Дери, правителствените игри, социалните борби на левите, поддържането на Фиана Файл – Републиканска партия, състоянието на религиозно подкованите училища, ролята на католическата църква, а за разкош - и кацането на Луната.

Но този роман, както и предходния, е много повече психологически портрет на една жена, чиито основания за живот са разтърсени. Тойбин е изумително фин в детайлите на всеки жест, всяка внезапна мисъл и настроение, всяко привидно нелогично решение по пътя на преодоляването, който е незименно път на освобождаването от живостта на болката и неминуемата забрава. Това "пускане" - пускането на мъртвите да си отидат - е предадено великолепно в неговата постепенност и постъпателност, посред противоречивите чувства на гузност към загърбвания дълг на скърбящите. 

Това е и роман за особената общност на малкия град и големите ирландски фамилии, в които загрижеността често може да бъде разчетена като вмешателство, вниманието - като натрапване, помощта - като изискване. И все пак Тойбин е крайно човеколюбив, позволявайки ни да видим дори през леко ироничната му бленда човешките същества като изначално добри. 

Бях написала това по повод "Бруклин", но сега виждам, че в пълна сила, дори още повече, важи и за този роман: "Напротив, писането на Тойбин е пределно - и коварно - спокойна вода, дори когато става дума за смърт. То е подредено, тихо, емоционално овладяно, без да предизвиква никакви крайни реакции, без да манипулира и да се възползва от читателя и без да разчита на зрелищни сюжетни обрати и сложни езикови похвати."

В "Нора Уебстър" звучи и много класическа музика, нещо, което ще допадне на почитателите й. За Нора тя е онова, което с Морис не са споделяли и което я отвежда далече от него сега; наситеност, която я връща на самата себе си. Така ни отвежда и времето, което постепенно отдалечава от нас децата ни, най-близките ни същества - тогава, когато за пръв път, като Нора, осъзнаваме, че "за пръв път неговите чувства бяха по-належащи, заслужаваха повече внимание от нейните" (по повод на сина й). 

Харесвам ТОйбин заради начина, по кйто - като пиано - темперира драмата. Нито за миг не изпитваме разкъсващо състрадание към Нора. Още веднъж авторът представя толкова органично, толкова в-ред-на-нещата всичко, което се случва в последиците на една смърт, че с всеки нов интерес, излизане или занимание на Нора, особено с финалната сцена, той всъщност ни оставя един оптимистичен край, защото дори краят може да е оптимистичен. Болката се промъква само в тънки прорези, които при Тойбин бързо зарастват: 

Едва тогава осъзна какво означава смъртта: кръвта на майка ѝ, сърцето на майка ѝ,
гласът на майка ѝ бяха изгубили смисъл. Никога повече нямаше да
проговори, нямаше да влезе в стаята. Жената, която ѝ бе дала живот, вече
не дишаше и никога повече нямаше да си поеме дъх.