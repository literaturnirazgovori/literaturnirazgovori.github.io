---
author: Antonia
category: bookreviews
category2: ''
hidden: false
image: /Uploads/60-razkaza.jpg
layout: post
pageviews: 197
schedule: ''
subtitle: Тези разкази са просто разказване per se, регистриране на присъствие, документиране
  на житейска хронология, ход на неизбежност
tags:
- Деян Енев
- Шейсет разказа
- Жанет 45
- рецензия
- разкази
title: '"Шейсет разказа". Деян Енев, който разказва преходността'
---

Невидимите, преоценените, ненужните хора у нас може да си нямат представители и говорители, но си имат писатели, макар и малцина. Деян Енев е един от тези, които пишат за тях без драма, без превзето съжаление или мелодраматичен сантимент. Достатъчно е, че той просто ги *вижда*, свидетелства за съществуването им някъде из гънките на живота, заявява годността им да бъдат герои. **Авторът-разказвач е фланьор**, който сам скита из улиците на града и буквално инвентаризира образите по тях, оставайки дистанциран, но не и равнодушен ("Този старец ми заприлича на изостаналата птица от ятото. Но какво можех да направя аз? Да го разговоря? И на мен не ми се приказваше. И останахме така двамата да димим с цигарите..." - *Кафенето зад ъгъла*). 

\==

Образите между тези страници не са "интересни" и лицеприятни, а ръбести и неодялани, повредени и счупени, полепнали с мръсотата на света или просто с без(раз)личието на изтичащото време, хванати в капана на своята бедност, безпомощност, старост, самотност, забравеност или пък - като младото лъвче от *Стъпките* - застреляни в самия момент на скока си. Авторът търси не тяхното различие, с което да ни впечатли, а **събира именно сходството им в анонимността, история подир история** - точно както прави местният луд Ончо, събирайки подписи в оръфан тефтер, когато срещне *човек.* Да, двусмислието е нарочно и е към нас - не просто поредното човешко същество, а *човек*, защото, както обяснява Ончо: "Правя списък на добрите хора. Някога ще потрябва" (*Клисарят*). Има впрочем такъв човек и в Пловдив, писателите го знаят! И усещането е, че Деян Енев също знае всеки от своите герои, че те не са измислени, а срещнати. Прототипите им са навсякъде и дори когато ни се струва, че се "повтарят", разказвачът ги отличава, карайки ни да чуем поотделно всяка една история.

\==

Не, никой не твърди, че видите ли, унижените и оскърбените са непременно морално добрите хора, а пък другите са лошите - такава лесна и първосигнална връзка никъде не се прави. И все пак в тази счупеност на човека между кориците, в това неизбежно смирение и съкрушение пред съдбата му го има онова, заради което Христос е изредил блаженствата - "Блажени бедните духом, защото тяхно е царството небесно. Блажени плачещите, защото те ще се утешат." Колкото и да се стреми да присъства незабележимо, да бъде отстранен, почти хладен, разказвачът не може да скрие напълно своето снизхождение (в добрия смисъл на тази дума), човешката си милост. 

\==

И все пак може би един от главните герои тук е не човек, а **"панта рей", преминаването и отминаването на всичко**. Както казах, авторът не прави драма от това, макар точно то да е същината на тихата, имплозираща драма в тези разкази: имало е човек, после - не, толкова е просто (като в *Продавачът на вестници* и куп други разкази). Персонажите делят съдбата на момчето от *Приказка*, което "гледаше как минава времето, а сега го няма". То е същото, което очаква и нас, уж от отсамната страна на живота. И както се признава в друг разказ - не може да се търси сметка на света. На тези страници Деян Енев разказва именно преходността.

\==

Много от историите са точно такива, каквито самият автор ги описва - просто буца сол, която няма време, а може би и смисъл, да престои достатъчно дълго време вътре в него, за да добие форма. Историите са лишени от нарочна литературност (но притежават много затаена, меланхолична поетичност!) и от гъвкави обрати, от ефектни поанти и неправдоподобни катарзиси. Те са просто разказване *per se*, регистриране на присъствие, документиране на житейска хронология, ход на неизбежност. Толкова, че свикналият с действия и трикове читател, някъде може да си каже: "Е, че това ли беше?". Да. Да, това беше! Какво друго сте очаквали освен това, че "всичко беше потънало в кладенеца на времето" (*Зид*). 

\==

Но поанти все пак има. И чудеса има - от обикновените, като в онзи стар филм по пиесата на Евгений Шварц. Глухи, затворени в себе си, невидими, те идват в късен миг с безмълвна експлозия, за да обърнат целия ни поглед към насинената тъкан на преживяното. И тогава разбираш, че лудостта е "привилегия" не само на лудите, но и на тези, които ги лекуват (*Неделно дежурство*). Че несъществуващият дядо Коледа съществува и той е куцият дърводелец или ненужният писател в магазина (*Коледен разказ* и *Разказвачът на коледини истории*). Че понякога вътрешните шумове стихват, за да чуеш "другото" (*Жълтите павета*). И че когато пред теб в язовира като по чудо, като в приказка, доплува бутилка с послание, трябва да я оставиш да си отиде, за да съзерцаваш истинското чудо - на целия всекидневен, незначителен, красив в простотата си живот. 

\==

Докато още го има, разбира се. Защото багерите ще дойдат, както в много от разказите, и хепиенд няма да има. В един от тях е и алтер-егото на писателя - възрастният особняк Орфей, издал като млад една тъничка стихосбирка. Той стои всеки ден в градината на Рая - едно малко, останало незастроено зелено пространство между сградите на квартала - и чака с молив и тетрадка чистата същност на поезията да го осени. Още малко, преди да бъде изгонен от този рай и той да бъде разрит и да изчезне (*Орфей*). Дотогава ще наблюдава живота наоколо. "А за да гледаш така, нависоко, над всичко, трябва очите ти да блестят, да горят, няма какво да се лъжем" (*Зид*).

\==

Впрочем, неслучайно тази книга е кръстена така, както и сборникът с разкази на големия Дино Будзати, когото авторът споменава насред страниците. "Шейсет разказа" може да е картофче сред лъскавите натюрморти на изобилието (каквато аналогия прави един от героите, писател, в *На панаира на книгата*, говорейки за своето творчество в контекста на литературния океан), но то се съизмерва с големите. Защото стойността се съдържа дори в смиреното съзнание, че ненаписаното от нас вече е написано от великите. Въпросът е да го разпознаем като свое.

\==

> *Погалих с ръка книгата на Дино Будзати. Всепак е радостно, щом разберем рано или късно, че разказите, които ние никога няма да успеем да напишем, в крайна сметка вече са написани от големите писатели.*