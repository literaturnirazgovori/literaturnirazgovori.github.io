---
layout: post
hidden: true
title: Мъдростта на детството в "Момичето, което предсказваше миналото"
subtitle: Именно чрез "представянето" се случва осмислянето на този непознат и
  привидно непонятен възрастен свят - смисълът, който децата му придават, се
  мести между властта на буквалното и мощта на всевъзможното
author: Antonia
image: /Uploads/momichetokoetopredskazvashe.jpg
category: bookreviews
category2: ""
tags:
  - Момичето което предсказваше миналото
  - Красимир Димовски
  - Хермес
  - рецензия
  - разкази
ozone-link: https://www.ozone.bg/product/momicheto-koeto-predskazvashe-minaloto/
schedule: ""
---
Бог е дете. Такъв трябва да е, поне според разказите на Красимир Димовски, събрани в появилия се след десетилетия публично мълчание (което съвсем не значи творческо) сборник "Момичето, което предсказваше миналото" (Хермес, 2021). Може би една от най-хубавите, най-самородните, с най-плътна аура книги, които прочетох от началото на годината досега.

Големите автори от векове се връщат към любимата тема на детството като към територия на блажена невинност, но още по-често - на дълбоки сътресения и травми; търсят там основания и обяснения, помирение и приютяване. Детството в литературата съвсем не е неопетнена табула раза, а разпален котел на търсената ни идентичност.   

В тази книга посоката сякаш е обратната. Самите децата - разказвачите на тези истории (децата, които според Димовски са единствените, способни да се завърнат от онзи свят, "за който нищо не знаем", заредени с мъдростта му посредством своите нешлифовани инстинкти) - се "връщат" от това предвремие, за да проникнат в несъвършената, грешна, противоречива територия, която представлява животът на големите. Големите, които "не могат да си представят, защото оцеляват". Които вероятно не знаят, че "речната капка и сълзата блестят различно". 

Именно чрез "представянето" се случва осмислянето на този непознат и привидно непонятен възрастен свят - смисълът, който децата му придават, се мести между властта на буквалното и мощта на всевъзможното, между прозренията на наивността и неопровержимостта на инстинктите. "На човек не му е дадено да обмисли актуалния свят, трябва му дистанция", казва Красимир Димовски в интервюто си с Деян Енев, а тази дистанция дава тъкмо възрастта. 

Авторът прави още едно отместване във времето - разполага сюжетите си в първата половина на 20 век, някъде между Първата световна война и първите години на комунизма, но благодарение на езика му това уж конкретно време, чиито възлови събития са дискретно, но ефектно загатнати, придобива почти митичен характер. Такова е и избраното от автора място - неговото Село, заключено между планините Могила и Могилчица, представено най-вече чрез жалоните на свързания с природата си бит, но въпреки това проходимо от голямата история - чак докато голямата вода идва да го залее и да погребе всички истории.       

Ала да се върнем на езика. Вълшебен, поетичен, "измислен" е езикът на неговите деца. Език проникновение, в който присъстват думи, които сякаш още не съществуват (всички завършващи на -ост, например, или новоизкованите глаголи). Той става дотам разпознаваем, че историите като че са разказани не от различни, а от един и същ герой, чийто образ се размножава в отделните разкази, обраства с различни биографии. Но не бих приела за слабост това, че разказвачите, всички в първо лице, говорят на един и същ глас, без да бъдат откроени словесно - по-скоро Димовски създава един общ език на детството. Един възкресен предисторически Вавилон.        

И още нещо важно: "Момчетата могат да разказват. Момичетата могат да предсказват." Може би затова в десет от тези 11 разказа разказвачите са момчета. Единствено в последния едноименен разказ, който е като ключ към цялата книга, се появява момичето, което ни разкрива, че "нещата не са подредени едно след друго, сплетени са" и "което се е случило в бъдещето, ще се случи в миналото". Могат да се търсят много обяснения, но не бих искала да удължавам твърде много това ревю. Важно е едно - бъдещето е направено от минало, огледалните им образи се сливат. 

Чувствени, любопитни, самотни, смели, добри - такива са малките наблюдатели на Димовски, които въпреки своята маргиналност и невидимост спрямо големия свят, присъстват с още по-голяма сила в него. Колкото да видят, че благопристойно тъжащата по всички правила на траурния протокол вдовица се смее тайно; че куцащият чичо Михо е един от "летящите хора"-спасители; че зад недъзите, странностите и раните се крият истории за смелост и съзидание; че когато се сприятелиш с някой човек, на когото всички се присмиват, си разделен на две; че изобретените против умиране лечебни зрънца не могат да спрат смъртта. 

"Засега човекът си има родината на детството. А когато вечер погледнеш в бездънния звезден космос, разбираш, че тази родина не е никак малка утеха", казва Димовски в същото интервю.