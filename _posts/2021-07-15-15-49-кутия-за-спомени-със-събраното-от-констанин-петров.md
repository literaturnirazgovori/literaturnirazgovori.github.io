---
layout: post
hidden: true
title: '"Кутия за спомени" със събраното от Констанин Петров'
subtitle: Дали не съществува някаква неустоима тенденция мъжете ни писатели на
  определена възраст да разтварят пред нас своите поовехтели кутии за спомени и
  с увличащо сладкодумие да полагат в ръцете ни безценните реликви на детството
  и младостта си?
author: Antonia
image: /Uploads/228826_b.jpg
category: bookreviews
category2: ""
tags:
  - Константин Петров
  - Жанет 45
  - разкази
  - Кутия за спомени
schedule: ""
---
Дали не съществува някаква неустоима тенденция мъжете ни писатели на определена възраст да разтварят пред нас своите поовехтели кутии за спомени и с увличащо сладкодумие да полагат в ръцете ни безценните реликви на детството и младостта си? Последният, който като вехтошар се впусна в своето и това на София минало, беше Алберт Бенбасат с неговите "Изгубени вещи" ([виж рецензия тук](https://literaturnirazgovori.com/bookreviews/2020/07/09/10-43-%D0%B2%D0%B5%D1%85%D1%82%D0%BE%D1%88%D0%B0%D1%80%D1%8F%D1%82-%D0%BD%D0%B0-%D1%81%D0%BF%D0%BE%D0%BC%D0%B5%D0%BD%D0%B8-%D0%B0%D0%BB%D0%B1%D0%B5%D1%80%D1%82-%D0%B1%D0%B5%D0%BD%D0%B1%D0%B0%D1%81%D0%B0%D1%82-%D0%BD%D0%B8-%D0%B2%D1%80%D1%8A%D1%89%D0%B0-%D0%B2-%D0%BC%D0%B8%D0%BD%D0%B0%D0%BB%D0%BE%D1%82%D0%BE-%D1%81-%D0%B8%D0%B7%D0%B3%D1%83%D0%B1%D0%B5%D0%BD%D0%B8-%D0%B2%D0%B5%D1%89%D0%B8.html)) - телефонна шайба, бримколовка, пишеща машина, грамофонна плоча... Но ако тези забравени вече вещи са били ползвани от всички негови съвременници и предизвикват собствени спомени у всички тях, то предметите и притежанията, които Константин Петров споделя с нас в сборника с недвусмислено заглавие "Кутия за спомени", са все вещи лични, уникални, свързани с интимни спомени. 

Сред тях са горда грамота за преплуването на Дунав на 11 години; нахапана от куче петолевка (последната петолевка на майка му, живяла смислен и пълен живот, но принудена да крие своята бедност от синовете си в залеза на живота си); плюшена маймунка, купена за възрастна съседка, за да успокои духа на покойния си мъж есесовец; диск с джаз музика, който ни спомня великото изкуство на Пармака, умрял в бедност и огорчение, представени тук чрез последните му постове във Фейсбук, копирани дословно; дядовите очила, запомнен с омразата му към комунистите; изписана с детски почерк тетрадка-дневник на малко момиче, с което се среща случайно в безкрайните черноморски лета; дълго останалите непрочетени писма, които майка му му е писала и давала на ръка, за да го напътства нежно и любящо да бъде достоен и добър човек; бригадирска карта от времето, когато това социалистическо изобретение, зад чийто експлоататорски дух всъщност се криеше "идеалното място да опознаеш един свят, различен от твоя, и да попълниш бройките си за секс"; и най вече книгите, с които човек неизбежно трябва да се раздели един ден и от които често изпадат забравени съкровища. Тук са и дългите истории на мистериозния Съдия, чиято самоличност накрая узнаваме, и за приятеля от детството – Джингъл Бел, заварен син на издигнал се партиен функционер, с когото малкият Константин мечтаят да пренапишат в комикси световната литература, така че .

Непълна и хаотична е тази книга, в която се разказва ту за автора, ту за други хора, някои от които съвсем бегло свързани с него - точно каквато е всяка кутия за спомени, която по природа би трябвало да бъде като бездънната вълшебна торбичка. Нейното разговорно и непосредствено сладкодумие би могло да звучи като разказ на маса или дълъг фейсбук пост - може би защото това разказване като че ли не е опосредствано дотолкова от литературността, която все пак имаме в предишните разкази на Константин Петров. Макар и привидно биографични, историите в "Ловци на пеперуди" ([виж рецензия тук](https://literaturnirazgovori.com/bookreviews/2020/03/23/12-06-%D0%BB%D0%BE%D0%B2%D1%86%D0%B8-%D0%BD%D0%B0-%D0%BF%D0%B5%D0%BF%D0%B5%D1%80%D1%83%D0%B4%D0%B8-%D0%BE%D1%82-%D0%BA%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD-%D0%BF%D0%B0%D0%B2%D0%BB%D0%BE%D0%B2-%D1%80%D0%B0%D0%B7%D0%BA%D0%B0%D0%B7%D0%B8-%D0%B7%D0%B0-%D0%BA%D1%80%D0%B5%D1%85%D0%BA%D0%B8%D1%8F-%D1%87%D0%BE%D0%B2%D0%B5%D0%BA-%D1%81%D1%80%D0%B5%D1%89%D1%83-%D0%BD%D0%B5%D0%B8%D0%B7%D0%B1%D0%B5%D0%B6%D0%BD%D0%BE%D1%82%D0%BE.html)) бяха малко или много "конструирани" по измислени сюжети, докато този сборник четем с предварителното убеждение, че всяка история е "едно към едно", че просто подслушваме мислите на сведения над своите безценни безполезности човек. Иначе що се отнася до стила, то той не е по-различен от този в предишната книга - насечената, репортерска директност, абзаците от изречение на ред, саморефлексията на писателя да не задържа дълго вниманието на читателя, но пък и навика да се връща към нещата.   

Може би най-осезаемото от прочита е усещането за приемане - на хората и живота такива, каквито са. Дали е активно човеколюбие, или смирено съзнание, че всички сме крехки и погрешими - резултатът е един и същ - топла, всекидневна проза, която ни връща към жалони от всеки един живот. В тази книга има много първи и много последни неща - първи любови и приятелства, последни срещи и смърт, - което със сигурност прави историите и генерични, разпознаваеми. Разбира се, книгата би могла да бъде и двойно по-дълга, но както Константин Петров сам споделя в свое интервю, той не би искал да досажда на читателя. Тази мярка в автобиографична проза е най-трудната, а той определено я е уцелил. 

В пълна сила и тук важат думите, които съм написала за предната книга на автора: "За мен в него има и меко чешитство, и грубовато добродушие, и някаква много подмолна поетичност, и отказ от поуки и заключения." Радвам се, че Константин Петров продължава споменатат в началото традиция, в която сме чели големите Георги Данаилов и Георги Мишев.