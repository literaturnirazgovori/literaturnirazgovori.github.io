---
layout: post
hidden: false
title: Чешкият феномен за деца "Чифтоядците" излиза на български
subtitle: >-
  Вълшебната история на Павел Шрут и Галина Миклинова спечели хиляди детски
  сърца из Европа, а Хихльо, главното действащо лице в това приключение, се
  сдоби със славата на супергерой
author: Antonia
image: /Uploads/chiftoqdcite.jpg
category: newbooks
tags:
  - чифтоядците
  - Павел Шрут
  - Изида
  - детска
  - нова книга
schedule: ''
---
Вълшебната история на Павел Шрут и Галина Миклинова „Чифтоядците” (изд. „Изида“, преводът – Красимир Проданов) спечели вече хиляди детски сърца из цяла Европа, а Хихльо, главното действащо лице в това приключение, се сдоби със славата на супергерой. Всъщност, първоначалната идея била да се създаде чешки вариант на историята на "Хари Потър", още повече че илюстраторката е художник и на чешките издания на книгите на Дж. К. Роулинг.

\==

Но за какво всъщност иде реч...

\==

Чифтоядците са странни и загадъчни създания, чието съществуване винаги сме подозирали, макар и без доказателства. Те приличат на носен чорап, само дето на върха си имат нещо като хобот. С него търсят своята прехрана – нашите чорапи, които забравяме къде ли не. Те имат и един важен принцип: винаги изяждат само единия от чифта.

\==

Туламор-старши обаче иска да промени правилата. Добре, че е добрият Хихльо, който решава да защити честта на чифтоядците. В историята се намесват още разсеяният господин Лаврентий, както и смахнатият учен Къдрафиол. Но май и те ще си намерят майстора, когато на пътя им се изпречи ужасяващата чифтоядска банда на Дедерон Камата.

\==

Това е приключение, в което чорапите хвърчат на всички страни, а напрежението се покачва с всяка страница. Написана с невероятно чувство за хумор и съспенс от Павел Шрут и илюстрирано прекрасно от Галина Миклинова, „Чифтоядците” бързо и лесно се превръща в семейно забавление и дори страст. Много приключения, гангстерски битки и смях ви очаква в книгата – защото въпросът е… на чорап и смърт!

\==

Началото е простичко – млада художничка на име Галина Миклинова (1970) носи куп илюстрации на улегнал и известен разказвач и поет на име Павел Шрут (1940-2018). Действието се развива в Прага. И нали писателят е наблюдателен, погледът му остава залепен за дупката върху чорапа на илюстраторката.

\==

Така се слага старта на едно от най-успешните сътрудничества в полето на чешката детска книга. А заедно с това ще се роди и роман, способен да накара децата да четат повече. 

\==

„Чифтоядците“ получават най-голямата чешка литературна награда – „Магнезия Литера“. Тиражът е огромен и тогава творческият тандем Шрут-Миклинова решава, че е време за продължение: „Чифтоядците се завръщат“ и „Чифтоядци завинаги“. Успехът на книгите води и до създаване на пълнометражен анимационен филм, режисиран от самата Галина Миклинова. Манията по странните същества се изразява и в специална колекция чорапи с цветовете на отделните чифтоядци.
