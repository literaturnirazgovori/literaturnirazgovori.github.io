---
layout: post
hidden: true
title: '"Любов на Boogie Street" - книга която изследва сексуалната идентичност'
subtitle: Темата за литературната фикция и създаването на художествен свят,
  както и неговите отношения с реалния, е не по-малко важна в книгата на Златко
  Ангелов
author: Antonia
image: /Uploads/lyubovnaboogiestreet.jpg
category: bookreviews
category2: ""
tags:
  - Златко Ангелов
  - Scalino
  - Любов на Boogie Street
  - рецензия
  - роман
ozone-link: https://www.ozone.bg/product/ljubov-na-boogie-street/
schedule: ""
---
Не се сещам за друг български писател, в чието творчество темата за секса, сексуалността и сексуалната идентичност да е толкова централна. След прочита на "Хотелът на спомените" (изд. Знаци, 2019), роман, който може да смути мнозина със своята откровеност и натурализъм и който, според някои читатели, вероятно стига до вулгарност, реших да се върна към по-старите романи на Златко Ангелов, които носят съвсем недвусмислени имена като "Любов на Boogie Street" и "Еротични спомени". В това ревю ще разгледам първия от тях. 

\==

***Прочетете [рецензия за "Хотелът на спомените" тук](https://literaturnirazgovori.com/bookreviews/2020/01/14/11-31-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D1%85%D0%BE%D1%82%D0%B5%D0%BB%D1%8A%D1%82-%D0%BD%D0%B0-%D1%81%D0%BF%D0%BE%D0%BC%D0%B5%D0%BD%D0%B8%D1%82%D0%B5-%D0%BD%D0%B0-%D0%B7%D0%BB%D0%B0%D1%82%D0%BA%D0%BE-%D0%B0%D0%BD%D0%B3%D0%B5%D0%BB%D0%BE%D0%B2-%D1%80%D0%B0%D1%81%D0%BE%D0%B2-%D1%80%D0%BE%D0%BC%D0%B0%D0%BD-%D0%B7%D0%B0-%D0%BB%D0%B8%D0%B1%D0%B8%D0%B4%D0%BE%D1%82%D0%BE-%D0%BA%D0%BE%D0%B5%D1%82%D0%BE-%D1%81%D1%8A%D0%B7%D0%B8%D0%B4%D0%B0%D0%B2%D0%B0-%D0%B8-%D1%80%D1%83%D1%88%D0%B8.html), както и [интервю с писателя за романа му тук](https://literaturnirazgovori.com/interviews/2020/01/28/11-17-%D0%B7%D0%BB%D0%B0%D1%82%D0%BA%D0%BE-%D0%B0%D0%BD%D0%B3%D0%B5%D0%BB%D0%BE%D0%B2-%D0%B7%D0%B0-%D1%81%D0%B5%D0%BA%D1%81%D1%83%D0%B0%D0%BB%D0%BD%D0%BE%D1%81%D1%82%D1%82%D0%B0-%D0%B8-%D1%81%D0%B5%D0%BA%D1%81%D0%B8%D0%B7%D0%BC%D0%B0-%D0%B2%D0%BB%D0%B0%D1%81%D1%82%D1%82%D0%B0-%D0%B8-%D0%B1%D0%B0%D1%89%D0%B8%D0%BD%D1%81%D1%82%D0%B2%D0%BE%D1%82%D0%BE-%D0%BA%D0%BE%D0%BC%D1%83%D0%BD%D0%B8%D0%B7%D0%BC%D0%B0-%D0%B8-%D1%81%D1%8A%D0%B2%D1%80%D0%B5%D0%BC%D0%B5%D0%BD%D0%BD%D0%B0%D1%82%D0%B0-%D0%BB%D0%B8%D1%82%D0%B5%D1%80%D0%B0%D1%82%D1%83%D1%80%D0%B0.html).*** 

\==

"Любов на Boogie Street" е обявен необяснимо за мен защо като "разкази", но по същество представлява кратък роман или новела в няколко глави, напълно свързани помежду си, в които историите и героите се появяват на принципа на матрьошката. Действието се развива на Западния бряг и фактът, че писателят (който в повествованието се появява с истинското си име като разказвачът на тази история, създавайки впечатлението за автобиографичност) е разчитал на своя собствен имигрантски опит в Америка, е категоричен плюс - описанията на местата и атмосферата, буквално гледките от конкретните адреси, са достоверни, детайлни и живи. Всъщност **самият стил носи нещо "американско", което - поне по мое мнение - много повече пасва на натюрела на Златко Ангелов** като разказвач (сравнено с последния роман, в които има и българска част и който като цяло е по-български, въпреки многото топоси в него).

\==

Сексуалната идентичност е централна тема в този роман, но паралелно с нея **авторът-разказвач ни дава поглед и към организацията на писателския процес**. При едно свое посещение в Ранчото на мисионерите в Кармел, Калифорния (неслучаен избор предвид факта, че негов собственик е символът на бялата мъжественост Клинт Истууд) той среща възрастния бонвиван Дейвид Рот, който му разказва своята история и го моли да я пресъздаде на хартия. Ангелов предава директно техния разговор, с изповедта на Рот, като приема да разкаже и историите на неговата дъщеря и съпруга й, с които по-късно също се среща на живо. Този метаразказ и действителните прототипи, които сами търсят своя автор, съжителстват с фикционалната история, която писателят създава за всеки от героите, запазвайки докрай мистерията за нейната съвместимост с реалността (за която той самият е в неведение). В този смисъл темата за литературната фикционалност и създаването на художествен свят, както и неговите отношения с действителния, е една от важните теми в книгата. 

\==

Що се отнася до сексуалната идентичност на героите, то Златко Ангелов определено изхожда от позицията, че тя е биологична даденост, но социалната среда и житейските обстоятелства са тези, които я насочват в една или друга посока и моделират проявите й. Писателят си е поставил за задача да **изследва две бисексуални жени/лесбийки и двама алфа-мъже чрез техните изповеди в първо лице**, но нека започнем от най-щекотливата (нека не казваме "скандална") тема в романа - **сексуалното привличане между баща и дъщеря**. С пределна откровеност и бащата, и дъщерята признават, че този "нюанс" на ръба на табуто винаги е съществувал във взаимната им обич. Ще предизвика ли това саморефлексия у читателите, който споделят тези роли - според Ангелов тази възможност определено съществува, но най-вероятно е дълбоко потисната и изтласкана в несъзнаваното им. Преминават ли двамата герои границата и каква е цената на овладяването на този инстинкт и задържането му в социално-моралната рамка - това е най-добре да откриете сами, тъй като до голяма степен романът разчита на съспенса и носи дори детективски привкус.

\==

**Алфа-мъжкарството (и женкарството) Ангелов разглежда във два възможни сценария**. При единия от героите му то е избор, заместващ донякъде невъзможността сексуалността му да бъде споделена със забранения обект на желанието и любовта му, като тестостеронно себеосъществяване и себезадоволяване без угризения и ограничения - и в този смисъл сексуалността е отделена и противопоставена на любовта. При другия герой, напротив, сексуалният промискуитет е само житейски опит, чрез който мъжът търси сливането на плътското с душевно-емоционалното. За него, един българин в Америка, опитът с чуждите жени е урок по осъзнаване и уважаване на тяхната сексуална независимост и самодостатъчност, в която той е доставчик и получател на удоволствие, но по този път героят търси привързване, търси любовта, на която сексуалното единение е само проявление и продължение. 

\==

Интересен е казусът с двете главни героини - и двете изглежда латентни бисексуални жени, за които **лесбийството е съзнателен избор-реакция към важните мъже в живота им**. Избор някак напук, като протест, като самозащита, като начин за отличаване, дори като начин за наказание. В техния случай ще е точно да кажем, с думите на един от героите бонвивани, че мъжете са тези, които си отглеждат "феминистки". Тук можем да заменим думата с лесбийки или мъжемразки. И колкото и некоректно, дори хомофобски, да ми звучи това, тази е реалната аргументация, която самите героини дават за себе си, още повече, че и двете виждат или намират осъществяването си в двойка единствено във варианта с мъж.

\==

Историята в "Любов на Boogie Street" е в крайна сметка история за единствената любов, **любовта пристан, в която спираме да експериментираме и да търсим, в която можем да се настаним в себе си**. Някои от героите постигат това, за други то се оказва възможно единствено през смъртта. Разказвачът-герой Златко Ангелов показва себе си като демиург, когато решава да остави част от героите си щастливи - макар и винаги за сметка на някой друг.

\== \
\
Не се наемам да свидетелствам за психологическата достоверност на всички тези отношения, но със сигурност Златко Ангелов се е опитал да създаде стройна аргументация за сексуалните избори на героите си, още повече, че техните изповеди звучат буквално като трактати по темата на места. Отново, както и в "Хотелът на спомените", Ангелов разглежда секса като зона на изначално, природно насилие, чиято трансформация в удоволствие е чисто и просто цивилизационен избор.