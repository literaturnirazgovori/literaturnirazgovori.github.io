---
layout: post
hidden: false
title: Излезе "Моята година със Селинджър" – поглед към личността на легендарния
  писател
subtitle: В мемоарния си роман Джоана Рейкоф разказва какво е да работиш за
  Селинджър в периода, когато той вече е легенда
author: Antonia
image: /Uploads/moyata-godina-sas-selindjar-koritsa.jpg
category: newbooks
category2: ""
tags:
  - Джоана Рейкоф
  - Моята година със Селинджър
  - нова книга
  - мемоари
ozone-link: https://www.ozone.bg/product/moyata-godina-sas-selindzhar/
schedule: ""
---
Какво е да работиш за Джеръм Д. Селинджър в периода, когато той вече е легенда, и късно ли е да се влюбиш в творчеството му на 23? 

\==

Издателство „Кръг“ пусна на пазара мемоарната книга „Моята година със Селинджър“ – един различен поглед към личността на легендарния писател, в който Джоана Рейкоф дава отговор на множество любопитни въпроси за американския автор: защо всички издания на Селинджър по целия свят изглеждат по сходен начин; защо той отказва да получава каквато и да е кореспонденция; как е въздействал на безбройните си читатели и защо те го обичат толкова много? Преводът на романа е дело на Ралица Кариева, а корицата е на художника Стоян Атанасов от Kontur Creative. 

\==

През 1996 г. Джоана Рейкоф е млада и неопитна асистентка в голяма литературна агенция в Ню Йорк. Там тя има възможността да работи за гениалния ексцентрик Селинджър, който отдавна се е изолирал от външния свят и отказва да публикува нови творби. Първоначалният досег до прословутия писател са писмата, които той получава от почитателите му. От Джоана се иска само да изпраща все същия циркулярен отговор - че Селинджър не желае никаква кореспонденция да достига до него. Това обаче се оказва по-трудно, отколкото изглежда. 

\==

„Разказваха ми – тоест на Селинджър – неща, които със сигурност знаех, че не са разказвали другиму. Как можех непрестанно да им отговарям по възможно най-безличния начин? Нима можех просто да ги изоставя?“

\==

Джоана е инструктирана в никакъв случай да не търси контакт с писателя, но каква е изненадата й, когато един ден вдига телефона и отсреща се оказва самият Джери. Тези случайни разговори и любимото му „нека те попитам нещо“ разкриват една особена страна от човешкия образ на литературния идол. Дали след повече от 40 години затишие Селинджър ще издаде нова книга? Джоана се оказва в епицентъра на събитията.

\==

В своята една година със Селинджър тя постепенно се поддава на култа към писателя. В романа Рейкоф се позовава на реалните си преживявания в именитата агенция, застинала във времето, когато най-популярният ѝ жив клиент е бил в апогея си. Книгата е особено желание за почит, както към Селинджър, така и към онази различна епоха в литературата преди дигитализацията и глобализацията на XXI век. Време, в което легендите са живи.

\==

„Моята година със Селинджър“ има множество награди, сред които за най-добра книга на 2014 г. на „Гардиан“, и е сред финалистите за наградата за най-добри мемоари на популярния литературен сайт Goodreads. През 2020 г. историята на Рейкоф беше пресътворена в канадско-ирландската лента със същото име – My Salinger Year, с участието на Маргарет Куоли („Имало едно време в Холивуд“) и Сигорни Уивър.

\==

Джоана Рейкоф (1972) е американска писателка, журналистка и поетеса. Вторият й роман „Щастливи години“ (A Fortunate Age) печели наградата „Голдбърг“ за еврейска художествена литература. Писала е за The New York Times, Los Angeles Times, Vogue и др. Живее в Кеймбридж, Масачузетс.