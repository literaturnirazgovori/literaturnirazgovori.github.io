---
layout: post
hidden: false
title: Излиза новият роман на Георги Господинов "Времеубежище"
subtitle: >-
  Книгата може да бъде поръчана предварително между 20 април и 3 май с 20%
  отстъпка от коричната цена от сайта на издателството. Корицата е с рисунка от
  Недко Солаков и дизайн на Христо Гочев, страниците са 372, а цената е 20 лв.
  за меки корици или 24 лв. - за твърди
author: Antonia
image: /Uploads/vremeubezhishte.jpg
category: newbooks
category2: ''
tags:
  - роман
  - Георги Господинов
  - нова книга
  - Жанет 45
schedule: ''
pageviews: 66
---
Новият роман на писателя Георги Господинов вече е под печат и се очаква да излезе на 29 април. Лично авторът е пожелал „Времеубежище“ да излезе именно сега, въпреки извънредното положение, въпреки тежките дни за книгите и разпространението им - или точно заради това, съобщиха издателите от „Жанет 45“, като уточниха, че са готови да поемат този риск.

\==

Книгата може да бъде поръчана предварително между 20 април и 3 май с 20% отстъпка от коричната цена от сайта на издателството. Корицата е с рисунка от Недко Солаков и дизайн на Христо Гочев, страниците са 372, а цената е 20 лв. за меки корици или 24 лв. - за твърди.

\==

„За човек, който обича света от вчера, този роман не беше лесен. Той се разделя с една мечта по миналото или с това, в което то се превръща. Писах (и трих) за смесването на времена, когато паметта, лична и обща, си събира багажа и си тръгва. За новата обсесия на Гаустин и дискретното чудовище на миналото, което идва срещу нас. За времеубежищата, които строим, когато сегашното не ни е вече дом“, казва самият Георги Господинов за романа си. 

\==

Романът, писан в последните няколко години, улавя цялата тревожност и предчувствие за буря, което витае във въздуха, пишат още издателите в анонса. „Времеубежище“ е за това как се живее в остър дефицит на бъдеще, който смесва сатира и носталгия, история и ирония. 

\==

Как реагираме на усещането, че светът рязко се е сменил и нищо не е като преди? Какво става, когато разберем, че бъдещето ни е отказано? Влизаме ли тогава в убежището на миналото? Можем ли  сами да избираме своето минало, лично и това на държавата, в която живеем? Какво става, когато „вирусът на миналото“ ни връхлети и как излизаме от това. Както писателите могат, Георги Господинов сякаш е предусетил онова, което само допреди месеци беше немислимо. 

\==

Преди време „Физика на тъгата“ улови две ключови състояния днес – тъга и емпатия, сега „Времеубежище“ ни кани да поговорим за света от вчера и света утре. За дома и клиниката на този свят. Ще срещнем отново познатия ни герой Гаустин, който тук взема нещата в свои ръце. Героят, който прекосява времената като река, се е посветил на една мечта - да лекува чрез минало. Неговата клиника за минало се превръща в убежище за губещите памет. Докъде може да се разрасне тази мечта или обсесия? Колко минало може да понесе човек? В началото залогът е една клиника, в краят на романа – един континент. Ще видим как се живее във възстановка, какво става, ако се вдигне априлско въстание в Борисовата градина или осъмнем, марширувайки пред мавзолея. Къде в София обучават „статисти за революции“? Романът ни води из Цюрих, София, Виена, Сараево, Бруклин и други места и времена. А страшното и смешното в тази книга вървят ръка за ръка. Има страници, които разсмиват и стряскат едновременно. 

Отзивите сред първите читатели на ръкописа са възторжени, като дори го определят като най-добрият роман на Господинов.
