---
layout: post
hidden: false
title: >-
  (Корона от книги) Николай Терзийски: Има нещо хубаво в тази изолация - у дома
  съм с любимите си хора
subtitle: >-
  При подобни глобални сътресения, които засягат милиони, промяната е много
  по-драстична и по-осезаема. Днес тя идва от страха. От смирението у едни и от
  паниката на други. От хладната и цинична арогантност на едни и
  самодисциплината на други
author: Antonia
image: /Uploads/nikolayterzijski.jpg
category: interviews
tags:
  - Николай Терзийски
  - корона
  - корона от книги
  - интервю
schedule: ''
redirect_from:
  - /corona/2020/03/21/12-02-корона-от-книги-николай-терзийски-има-нещо-хубаво-в-тази-изолация-у-дома-съм-с-любимите-си-хора.html
---
_Интервюта по време на социална карантина. Мнозина от нас в момента не могат да се съсредоточат върху четенето и писането - затова пък охолно поглъщат всяка информация за корона емидемията. Затова реших да дам думата на писателите и издателите, които да ви разкажат как се справят с изолацията и новините, какво четат и какво препоръчват да (пре)прочетем точно в този момент, и най-важното - как виждат света след днес. Следете техните послания в рубриката **“Корона от книги”**. Бъдете здрави и пазете останалите! Ще се видим отново! _

\==

_**Николай Терзийски** е автор на романите "Отлъчване" и "Хроники на неведомото" (изд. Жанет 45). Ето интервюто с него:_

\==

**Светът от вчера е различен от този днес? Къде виждате основно разликата?**

\==

Ние, хората, сме различни. Което означава, че и светът се е променил. Вероятно това важи и за всеки друг ден, месец и година – в различна степен ние ставаме други и светът става друг. Но при подобни глобални сътресения, които засягат милиони, промяната е много по-драстична и по-осезаема. Днес тя идва от страха. От смирението у едни и от паниката на други. От хладната и цинична арогантност на едни и самодисциплината на други. Или от всичко едновременно. Утре и ние, и светът ще бъдем още по-различни. Надявам се тази епидемия да доведе до катарзис. Да си докажем едни на други, че можем да преодолеем една опасност - с колкото се може по-малко загубени човешки животи. Да я преодолеем, защото сме заедно. И мислим за другия.

\==

**Следите ли актуалната информация около корона епидемията? Как според вас се отразява предозирането с информация и какъв е съветът ви за ориентиране в този океан?**

\==

Информирам се детайлно за ситуацията всяка сутрин и всяка вечер – от това, което казват хората, които се борят с епидемията. Следя мненията на лекари и специалисти, на които вярвам - включително и публикациите на личния ми лекар в социалните мрежи. Стремя се да не чета останалите странични мнения, спорове и спекулации. Или, когато стигнат до мен, да ги подлагам на съмнение, анализ и оценка. Защото океанът от всевъзможни теории и информации може да доведе единствено до паника.

\==

**Как преминава вашата социална "карантина" у дома?**

\==

Има нещо хубаво в тази изолация. У дома съм с любимите си хора. Аз и съпругата ми работим. Дъщеря ми учи - учителката им преподава всяка сутрин през интернет, изпитва ги, дава им домашни. Готвим си домашна храна и винаги сядаме на масата заедно. Не помня някога да сме прекарвали толкова дни заедно, а аз съм най-щастлив в компанията на най-близките си.

\==

**Успявате ли да настроите ума си на вълна четене или писане и кои са заглавията, които ви съпътстват тези дни?**

\==

Аз винаги чета много, така че няма кой знае каква разлика в това отношение. Прочетох няколко книги на Здравка Евтимова, от които любима ми е „Една и съща река“. Четох още Марсел Пруст, Жозе Сарамаго, Деян Енев, Филип Джиан, Херман Кох, стигнах и до първата книга на любимия ми Мураками. Що се отнася до писането - в момента съм в процес на избистряне на идея, от която би могло да излезе нещо. Надявам се.

\==

**А кое заглавие бихте препоръчали на читателите като актуално за четене/препрочитане точно в този момент?**

\==

Не смятам, че има точно заглавие за момента. Бих предложил да препрочетат някоя от любимите си книги. Или нещо от най-предпочитаните си автори. Защо не и някоя дебела книга, която дълго са отлагали. Но не мисля, че трябва в момента всички да четем "Сблъсък" на Стивън Кинг, "Слепота" на Сарамаго или "Чумата" на Камю. Напротив - романите са чудесен начин да освободим съзнанието си от паниката за няколко часа.

\==

**Каква е прогнозата ви за развитието на днешната ситуация и каква - за утрешния свят? Кое в него ще е друго и кое ще се повтори?**

\==

Нямам прогноза. Имам надежда. Че ще покажем дисциплина и ще се справим. Че ще успеем да опазим майките и бащите си. А после, когато си спомняме как сме стояли с дни изолирани в домовете си, може би ще започнем да гледаме на живота по нов начин. Прекалено оптимистично звучи, да, но това е надеждата ми. А днес трябва да споделяме надеждите си повече от всеки друг път, защото мрачните прогнози едва ли ще ни помогнат да спазваме правилата, които тази ситуация налага.

\==

**Кое е най-важното, което трябва да запазим днес?**

\==

Обичта към другия. 

\==

**Ако трябва да отправите послание, какво ще е то?**

\==

Посланието е ясно за всички. Бъдете отговорни към родителите си. Помислете, че някой ден децата ви ще направят за вас това, което вие днес правите за майките и бащите си. А на онези, които обясняват как жестоката самотна смърт на хиляди възрастни хора ще доведе до облекчение на пенсионната система и до рязък ентусиазъм и подем, бих им отговорил с текста на една българска народна песен, която разказва за децата, обърнали се срещу своите родители:

\==

Де се е чуло видело

син баща вързан да води,

син баща вързан да води

на града да гой продава.

\==

Вървели що са вървели,

стигнали гора зелена,

стигнали гора зелена,

нашли са вода студена.

\==

Отпусни, синко, синджира,

с водица да сай напия,

с водица да сай напия,

после продай ма, продаде.

\==

После кога ма продадеш,

парици да сай насбереш,

парици да сай насбереш,

убава челяд да гльодаш.

\==

Убава челяд да гльодаш

и тебей да та продадат.
