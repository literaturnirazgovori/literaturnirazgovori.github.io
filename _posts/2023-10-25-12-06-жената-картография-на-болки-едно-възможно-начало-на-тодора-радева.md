---
author: Antonia
category: bookreviews
category2: ''
hidden: false
image: /Uploads/ednovyzmozhnonachalo.jpg
layout: post
pageviews: 82
schedule: ''
subtitle: Може би най-женското в тази книга е именно признанието, че жената е способна
  да бъде чужда не само на дома, на съпруга, на живота си, но дори и на детето си.
  Чужда и на самата себе си или напротив - тъкмо така оставайки тя
tags:
- Едно възможно начало
- Тодора Радева
- ICU
- рецензия
- разкази
title: Жената - картография на болки. "Едно възможно начало" на Тодора Радева
---

"Едно възможно начало" на Тодора Радева (ICU, 2023) е сборник с разкази, обединени от идеята за смисъла на дома и за живота като история, чийто сюжет може да бъде конструиран и разказан по различни начини. Преди всичко обаче това е безупречен образец за женска книга - и като тематика, и като звучене, и като послания. **В центъра на всеки разказ тук стои именно жената**. Дори и в редките случаи, когато върви през мъжка гледна точка, а не през съзнанието на някоя от героините, обект на този разказ, негова сърцевина отново се оказва женски образ.  

\==

В сборника (който тази година спечели първата награда в конкурса "Йордан Радичков") жената присъства в различна възраст, статус, образ, състояние. Тя е и жертва на психологическо и физическо насилие; и уморена, потънала в безличното ежедневие домакиня; и крехка, несигурно търсеща себе си самотница; и изкусителка; и неуловимост. Но онова, което обединява протагонистките, е, че те са разгледани в позиционирането им спрямо дома и живота, с който разполагат, в който се лутат и/или който търсят за себе си.  **Събира ги желанието за "друга съдба"** - защото за всяка от тези жени съществува поне теоретичната вероятност за различна история, за "едно възможно начало".  

\==

Да, "дом" и "история" тук са флуидно припокриващи смисъла си синоними. Домът е усещането за мястото, в което историята е наша, такава, каквато ние я искаме. Същевременно чувството, че не притежаваме, не участваме в и не разказваме собствената си история, ни оставя бездомни.

\==

"Дом" е и богатата и просторна къща-затвор, в която израства Рая - една от главните героини, която се появява в няколко от разказите - и чиито с 37 прозореца майка й ще потроши, преди да я напуснат; но и полусрутената призрачна къща-бърлога с дупка по средата, приютила години по-късно момичето ("Капана"). 

\==

Мнозина не успяват да се откъснат от своя "дом" - като героините от "Дни като този" и "Хроника от петия етаж" например. И двете са се оказали в плен на заблудата, че да се омъжат, значи да започнат да създават свой собствен свят. И двете са разбрали, че трябва да спазват "вече установени, макар и неписани правила" и че всъщност няма да разполагат със себе си. **И двете са оставили всичко това да проникне дълбоко в тях, а мъжете да станат собственици на историите им**, както разсъждава героинята и в "Случайна среща" (*Защо мъжете си мислят, че като ги обичаш, като си с тях, и изведнъж стават собственици на всичките ти истории, на всичките ти спомени и желания?*). И при двете бягството се оказва невъзможно. 

\==

В "Дни като този" героинята поне прави опит, колкото да се окаже на същото място след този отчаян завой. Хаосът на ежедневието, което е неспособна да подреди сама като супержената от списанията, я пресреща като доказателство, че не може да се справи с живота си (*Всичко, което би могла да направи, се изпаряваше при вида на къщата ѝ*). В "Хроника от петия етаж" този процес вече е завършен (*Животът те притиска и няма мърдане, и са напразни всякакви усилия*). Там жената е стигнала финалната фаза - да оправдава мъжете за поведението им, за пренебрежението, грубостта и насилието към нея. Нещо повече - да обвинява самата себе си (*Тя е виновна за всичко*). 

\==

Понякога домът има шанс да бъде открит именно там, където кривваш от все същите маршрути (*Искаше да се откъсне, да поеме в друга посока, но сякаш бе разпиляла себе си по тези улици* - "Люляци през есента"). В откъсването от познатото, от капана на фабулата, в която си се затворил, "има нещо магично, нещо съдбовно". В този разказ с леко фантастичен привкус **домът се разкрива като утопичната фиксидея на толкова много самотни, лутащи се жени** - той е сякаш един от макетите на къщи, които героинята измисля и изработва на ръка; гънка в пространството, която наивно искаме да мислим като запазена единствено и само за нас. 

\==

Внезапен, непланиран дом може да се окаже привидно спонтанно място - като простата къщичка в перуанското селце от "Коридор 76". Място може би всъщност предопределено от пресичането на милиардите географски линии и от съдбата. Защото - както героинята е разбрала - "няма как да я подмине това, което действително е важно за нея". 

\==

Домът може да се окаже илюзия и в друг смисъл. Извън неговото познато, уютно и обживяно пространство, героите от "Втори шанс" изведнъж се оказват неспособни да се разпознаят, да се "видят". **Тогава лъсва и заблудата, че в един дом хората са *о*познават** - истината е, че те всъщност се забравят, защото спират да бъдат в крачка с промените си. Навикът те прави невидим. В "Другата" пък се поставя въпросът за цената на това да бъдеш от "готините" (както казвахме някога в училище) - от независимите, самодостатъчните, интересните, бунтарките, противопоставено на това все пак да имаш *някакъв* дом, все пак да имаш *някого*, за когото да се грижиш, до когото да заспиваш, който да ти осигури история. 

![](/Uploads/todora1.jpg)

\==

И така в книгата образите на героините са затворени или между птицата от алегорията в "Ръце, какво ми носите" - хваната и отчаяно пърхаща сама в комина, върху който художникът ще изрисува дърво, т.е. утешителната илюзия за дом; и между бабата от "Разпилени нишки", чийто дом някъде сред природата представлява откъснат, малък свят с къща, в която "нямаше нищо излишно". Тази монотонност е задушаваща за нейната внучка, която иска да се свърже с големия свят, но за възрастната жена е нейното непоклатимо място, защото според нея **промяната се поражда от непринадлежимост, от несигурност, от несвойственост, от нещастие** (*Хората променят живота си само при нужда, обикновено от лошо*, вярва тя). До смъртта си, дори и в самотата, тя отказва да напусне *своето* място, защото във всички случаи домът е само и единствено свое "пространство, независещо от външния свят".

\==

Онова, което може да се каже за почти всички героини - за жената изобщо - е, че тя е носител на травми. **Че жената е картография на болки, които сякаш винаги са там**. Да се откъснеш от мястото източник на болката, не означава да се откъснеш и от нея. *Сякаш винаги съм го носила в себе си, тъпа, приглушена болка, но неизменна, постоянно присъстваща*, казва Рая в "Едно възможно начало". Тя е единствената героиня, която се появява в няколко разказа, заплитайки нишка, обвързваща и всички останали протагонистки в нещо повече от случаен сбор от истории. 

\==

Не случайно Рая носи това име, макар че да, предвидимо дразнещо е то да се свързва с онова отвъдно утопично място, както самата героиня отбелязва - място, където (уж) заради жената извечният съвършен дом на човечеството се е провалил и се е преврънал в място след наказание: "ще умножа и преумножа скръбта ти, кога си бременна; с болки ще раждаш деца; и към мъжа си ще тегнеш, и той ще господарува над тебе" (Битие). Мислим си за това, когато Иво, един от влюбените години наред в Рая, прави списък в тефтера си, озаглавен "Болките на Рая". Спомняме си за ябълката, когато тя си мисли: *Всеки се докосва само до част от нея, която му харесва, откъсва я....* Името на Рая носи тази перфидна двусмисленост: **женският (опит за) рай е по дефолт травмиран**. 

\==

Сещаме се и за изгубената чистота на това, че в рая "и бяха двамата голи, Адам и жена му, и не се срамуваха". Не е случайно, че в "No Subject" Рая споделя как винаги е искала просто да се съблече пред някой мъж - не като стриптийз, не като акт на съблазън, не като игра, а в простия смисъл на откритата голотата. На видимостта. **Да, тук жената е разпъната между желанието да бъде видяна и да остане защитена от погледа**. Рая съзнава, че "винаги има разлика между въобразеното и случващото се", че тялото й е участвало единствено в съчинени истории, прекопирани, съшити. Макар и запазило външните си очертания, то се оказва разбъркано, пренаредено и разместено от болките си.  

\==

При цялата невидимост на жените (от гледна точка на мъжете) в тези страници, единствено онези герои, които сами са самотници и особняци се оказват способни да преодолеят тази хем феминистка, хем **парадоскално сексистка невидимост, неуловимост, непостижимост на жената**. Като Иво, който успява внимателно да изследва тялото на Рая, за да се открие къде в крайна сметка тупти сърцевината му. И като героя художник от "Ръце, какво ми носите", обсебен от ръцете на чужда жена, в които открива "издатина от застинала болка". Само когато - както и в двата разказа - жената остава неизконсумирана, в известен смисъл на пиедестал, когато не си дръзнал да провериш "колко дълго ще действа магията им" - само тогава видимостта се приближава. 

\==

Тук неизбежна е и връзката с незадоволимостта на жената (*Никой мъж досега не успяваше да я разпали, ако се остави само в неговите ръце, ако не разчита на собственото си въображение* - "Другата"), свързана с нейната специалност и същевременно самодостатъчност. Факт е, че мъжът в крайна сметка бива неспособен да достигне до "най-долния пласт на палимпсеста, където е истинският текст, вероятно
написан на език, който са забравили или изобщо не владеят*"*. 

\==

И ако за някои героини ролята на Пепеляшка е неизбежна, ако за някои действително е вярно, че жената "може да се приюти единствено в нечия любов" ("Когато денят си отиде"), разбирай - в историята на мъж, измислена за нея, то Рая все пак отказва да приеме пренареденото герданче от другия си обожател Калоян - герданчето на майка си, което се е скъсало и чиито мъниста са се пръснали по земята, а той ги е събрал и нанизал пак. Акт изцяло символичен, абсолютно феминистичен - акт, отказващ пренареждането, събраната вместо нея за нея история. Именно майката на Рая в едноименния разказ ще бъде **жената, достигала своето най-страшно за мъжа проявление - жената-вещица**, горгоната, от която мъжът се страхува, която изпива силите му (червените обувки са друг пределно ясен символ). Макар и да плаща за това с живота си.

![](/Uploads/todorabilyana.jpg)

\==

Може би най-женското в тази книга е именно признанието, че жената е способна да бъде чужда не само на дома, на съпруга, на живота си, но **дори и на детето си**. Чужда и на самата себе си или напротив - тъкмо така оставайки тя. Макар и по женски сантиментална и патетична на места, в това Тодора Радева успява да бъде честна докрай. 

\==

Тази книга събира вечните (женски и не само) теми: раздялата, самотата, идентичността, бездомността, приютяването, нещастния брак, празнотата, любовта, болката, загубата, грешките, пропуснатите възможности, безсилието, "чувство на вцепенение, чувство, че си някъде отвън, встрани от собствения си живот". И макар разказите да се разполагат в годините на 90-те и малко след това, то те разказват общовалидни, универсални истории. Въпреки че, както пише някъде Радева, "изкуството изпъква само на фона на някакво голямо събитие, че в него трябва да присъства историята", това не е разказ за времето, а за хората му. Маркирано крайно дискретно чрез крайъгълни събития, то е само дух, който преминава през онези, които обхождат улиците му - в познатия голям град - Пловдив, в хаоса на столицата, в провинциалната затвореност на Първомай. Капана е една от реалиите в тях, но капанът като нарицателно е навсякъде по тези страници. 

\==

Защото езикът е важен - и когато казваме много неща с една дума, и когато казваме едно с много думи. В тази книга той е инструмент, който наранява, манипулира, съблазнява, придобива, отдалечава или приближава. Творчеството е една от възможностите за "друга история", за възможно начало. Както в "Разпилени нишки", където героинята едновременно защитава и изразява себе си чрез шарените рокли, които създава; показва най-интимното от себе си и това я прави вътрешно свободна. Или като в "Когато денят си отиде", където сама измисля истории чрез писането. *И знае много добре с колко малко време разполагаме след убийството на всекидневието. Затова всяка нощ се мъчи да улови историята на пулсиращото сърце, преди да замлъкне завинаги*.