---
layout: post
hidden: true
title: '"Прекъсването на самсара" от Елена Алексиева - разкази за граничното'
subtitle: От всички прочетени от български сборници с разкази през последната
  една-две години този е може би най-качественият, най-световно звучащият,
  най-близкият до собственото му светоусещане и писане
author: Antonia
image: /Uploads/2j.jpg
category: bookreviews
category2: ""
tags:
  - Елена Алексиева
  - Прекъсването на самсара
  - Жанет 45
  - рецензия
  - разкази
ozone-link: https://www.ozone.bg/product/prekasvaneto-na-samsara/
schedule: ""
---
"Прекъсването на самсара", новият сборник на Елена Алексиева ("Жанет 45"), събира единайсет истории за граничното. Струва ми се, че така най-лаишки бих могла да определя тези разкази, в които мнозина от героите обитават междинни територии на човешкото съществуване, морал и опит. Самият опит, както подсказва и заглавието, е поредица от крайни части в една верига на раждания и смърт, освобождението от което би ни оставило в бленувана и нескочаема нирвана.  

Може би най-буквалното разиграване на тази граничност се случва в разкази като "Подарък", "Под дъгата", "Ам-гъл и аз". В "Подарък" възрастен мъж получава от семейството си гробно място за рождения си ден, към което развива странно влечение, превръщайки тази буквална физическа площ на преход (ако вярваме в източната философия - между две прераждания, ако ли не - между отсамното и неизвестното) в неочаквано място за приобщаване към живота и човешко съпреживяване, които носят усещането за нирвана. Омиротворение, за което в едно свое интервю Елена Алексиева казва: "Омиротворяването за мен е като нирвана".

В "Под дъгата" помилваният по силата на необичаен експериментален проект затворник е изправен пред освобождаване със силата на наказание - отново гранична територия между свободата навън и присъдата вътре, в която убиецът би се превърнал в своеобразно алтер-его на жертвата си. Жертва, която сама по себе си граничи с насилника в тази зона на здрача по отношение на справедливостта ("истината и тя беше над правдата"). Защото убиецът и жертвата, по думите и на Алексиева, са проявляния, преображения, които се изпълват, както всяка друга роля, която ни приобщава в себе си, и пътят към нея трябва да се измине. ("Беше стигнал дома, съдбата му се беше изпълнила и той се надяваше на кратка почивка преди следващото прераждане, защото да си убиец хич не е лесна работа".)

В "Ам-гъл и аз" пък семейна двойка живее на синора между страшната диагноза и оздравяването, съдържайки в едно разпада и спояването си, изравнявайки техния смисъл, постигайки своята симбиоза в болката - защото там, в процепите, сме най-насъщно близки. И отново същия смисъл като горе, редуването в самсара:

"В този момент едва ли някой отстрани може да каже кой е болният и кой здравият. Болестта се е намъкнала в живота ни и ден след ден изличава границите помежду ни. Ние сме едно същество, две проявления на едно цяло."     

Животът и смъртта, болестта и здравето, лудостта и нормалността, егоизма и човеколюбието, свободата и наказанието, самотата и докосването, мъдростта и суетата, проницателността и слепотата - те са като поредици в самсарата. Елена Алексиева обхожда техните междинни територии, прокарвайки чувствителни пръсти по белезите на човешкото - без излишни обяснения, с най-необходимите "доказателства", за да разкаже цял един живот. С образност и език, които заявяват неказаното и създават свое измерение в историята, със способност да придава символично значение и на най-обикновените предмети и жестове и да превръща вътрешните мисли на героите си в афористични прозрения.  

Все още се чудя дали в тези истории няма край или напротив - в много от тях героите успяват да прекъснат своята самсара и да "излязат". А може би в това няма противоречие. Писателката владее силата на неоповестения край, отказа от категоричност какво ще стане после - макар и проницателният читател да остава с една блуждаеща вътрешна яснота за това. Отново тази граничност на знаенето и незнаенето (така, както падналата от небето полумъртва птица от разказа "Птиците" ненадейно се отърсва и полита, сякаш нищо не е било).

Героите на Алексиева са все демаркационни хора - луди, психично нестабилни, тежко болни, ослепяващи, джуджета, затворници, бедни, самотници, бивши войници, бивши полковници от ДС, двойки, следващи кучета като пророци. Хора в някакъв собствен пашкул, "попаднали в друг, уж познат на пръв поглед свят, а всъщност напълно чужд". Хора полудели от много ум ("дълбоко в себе си той се гордееше както с ума, така и с лудостта си"). Хора несъразмерни, несходни, самоотделили се. Хора от "материал нетраен, но пък употребен в голямо количество". Хора, които биха могли да се опишат така, както самата Елена Алексиева в интервю описва себе си: "Правя нещо, което е логично от гледна точка на моя характер и убеждения, а за други то изглежда изненадващо, странно, плашещо. Леко дивичка съм, вътрешният ми темп е много висок".

"Те бяха болни хора, а болестта не е престъпление", мисли си една чужденка, заживяла в българско село.

Един от най-любимите ми разкази в този сборник е "Източният прозорец", въпреки че там разгърнатата метафора е най-ясна. А може би тъкмо за това - той носи нещо обобщаващо за атмосферата в сборника. В него български музикален учител, имигрант в Германия, загубва гледката към своя "друг свят, може би единственият възможен", след като зазиждат любимия прозорец в кабинета му. От съседния на него той вижда само своя нескрито символичен двойник - "огромната статуя на мъжа, седящ с гръб към сградата на музикалното училище, превит и настръхнал, сякаш всеки миг се канеше да стане и да си тръгне". Мечтал да стане велик китарист в Америка - неговата нирвана, той е заседнал в битието на нещатен преподавател по нещо, което мрази - търпейки обаче доброволно тази несигурност (защото и "съвършенството е нежелателно и дори пречи"). Самият той е запълване на празнина. Какъв е смисълът на зазиданият изход, от който учителят се обсебва - нека читателите решат сами за себе си.

Не бих могла да изброя всички трудно забравими образи в тези разкази, за всеки от които бих могла да напиша отделен портрет. Тази книга е и обилен източник на цитати, които много съвестни читатели биха си преписали. Важно е да обобщя, че от всички прочетени от мен български сборници с разкази през последната една-две години, този (без да изпускам избраното от Чавдар Ценов) е може би най-качественият, най-световно звучащият. Признавам си, че определено харесвам Елена Алексиева повече като автор на къси разкази, отколкото като романист - вероятно заради силата на концентрацията, в която изпъква умението й да разказва по един много близък до моето светоусещане, естетични потребности и (дано не се разсърди за това сравнение) до моето собствено писане на кратка проза начин. Силно препоръчвам този сборник.