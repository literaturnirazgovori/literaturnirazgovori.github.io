---
layout: post
hidden: false
title: Нов роман на Джон Банвил, вдъхновен от Пикасо, излиза на български
subtitle: Главният герой на "Синята китара" също е прочут и добре платен
  художник, но за разлика от гениалния испанец, е в творческа криза и не рисува
author: Antonia
image: /Uploads/banville-the-blue-guitar.jpg
category: newbooks
category2: ""
tags:
  - Джон Банвил
  - Синята китара
  - роман
  - нова книга
schedule: ""
---
Роман от Джон Банвил, вдъхновен от шедьовъра на Пабло Пикасо „Старият китарист”, предлага издателство „Лист” на читателите си в превод на Иглика Василева. Главният герой на „Синята китара” също е прочут и добре платен художник, но за разлика от гениалния испанец, е в творческа криза и не рисува.

\==

Банвил, нареждан сред емблемите на съвременната ирландска литература, изпраща своя протагонист в родното му градче в провинцията. За да се спаси от самия себе си, Оливър се връща там със съпругата си. Семейството се сприятелява с друга двойка, като последват сложни отношения и неизбежна изневяра. С жестокост към себе си и крайна самоирония Оливър се връща назад във времето, когато е започнал да краде малки ненужни предмети, към спомените за родителите си, любовниците си и смъртта на детето си.

\==

„Красива картина на грозен мъж” – така рецензентката на британския вестник „Гардиън” Кейт Келауей описва впечатленията си след прочита на „Синята китара”. Според нея с този роман Банвил отново се представя като един от най-добрите и вещи свидетели на съвремената литература.

\==

Автор на осемнайсет романа и десетки разкази, ирландецът е определян като „наследник на Пруст чрез Набоков”. Името му редовно се спряга при залозите за бъдещи носители на Нобелова награда, а през 2019 г., докато лежи на кушетката при физиотерапевта си, той дори получава обаждане от Шведската академия. 

\==

*Мъж, представил се за постоянния секретар Матс Малм, любезно пита Банвил за коя година предпочита да получи приза – 2018 или за 2019, тъй като тогава Академията връчва две отличия. Писателят тутакси се похвалва пред дъщеря си и неколцина приятели, но радостта му е кратка, защото в официалното съобщение имената на лауреатите са други. Банвил пази запис на разговора и при разследването става ясно, че действително му се е обадил човек от офиса на Шведската академия. Гласът обаче е различен от този на истинския Матс Малм. С днешна дата писателят приема, че някой се е пошегувал с него и с Нобеловия комитет.*

\==

Това е втората книга на Банвил, която излиза с логото на издателство "Лист", след "Сняг". Корицата на книгата е дело на художничката София Попйорданова. На български от Банвил са издадени още редица романи.