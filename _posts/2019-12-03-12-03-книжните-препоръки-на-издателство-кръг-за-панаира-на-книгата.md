---
layout: post
hidden: false
title: Книжните препоръки на издателство "Кръг" за панаира на книгата
subtitle: >-
  Сред тях са култовата „Правата на читателя” на Даниел Пенак, биографията на
  Кърт Кобейн на Дани Голдбърг, есетата на Хенри Дейвид Торо, събрани в „Дивите
  ябълки” 
author: Antonia
image: /Uploads/pravata-na-chitatelya.jpg
category: newbooks
category2: ''
tags:
  - '2019'
  - панаир на книгата
  - предложения
  - препоръки
  - Кръг
schedule: ''
---
**„Правата на читателя”, Даниел Пенак**

\==

В своето прочуто есе за четенето френският писател разнищва въпроса с книгите и защо те вече не са на мода сред младите. Това е задължително четиво за всички родители и учители, а забавните илюстрации на художника сър Куентин Блейк го правят любопитно четиво за всеки. В книгата Пенак извежда 10-те права на читателя, сред които правото да не довършваш книга, правото да четеш каквото и да е и т.н.

\==

**„Да служиш на слугата. Спомен за Кърт Кобейн”, Дани Голдбърг**

\==

Последната биография, посветена на иконата Кърт Кобейн, излезе на български само няколко месеца след английската си премиера. Дани Голдбърг е мениджър на „Нирвана” през последните четири години от съществуването на групата и живота на Кобейн. В този период бандата от Сиатъл се изкачва на върха на славата си, а Кобейн преживява много тежки моменти. Освен картина на музикалния бизнес, Голдбърг разказва за лични, неизвестни досега моменти с Кобейн, за проблемите му с наркотиците и за връзката му с Кортни Лав. 

\==

**„Марсианската стая”, Рейчъл Къшнър**

\==

Един жесток роман за бруталната реалност в женските затвори в Америка. Рейчъл Къшнър посещава и събира материал за творбата си от най-големия женски затвор в Щатите – Чоучила. Чрез историята на главната си героиня Роми Лесли авторката отправя и сериозна критика към съвременното общество в Америка, което отнема шансовете за нормален живот пред младите. 

\==

**„Дивите ябълки”, Хенри Дейвид Торо**

\==

Есетата на американския философ и писател Хенри Дейвид Торо излизат за първи път в самостоятелен том. В сборника е и „Гражданско неподчинение”, което вдъхновява не само Мартин Лутър Кинг и Махатма Ганди, но се превръща в надслов на прехода в бившите комунистически страни.

\==

**„Под игото” и „Нова земя”, Иван Вазов**

\==

Първият български роман и неговото продължение „Нова земя”, което издателство „Кръг” възроди след 25 години отсъствие от книжния ни пазар, вече са в идеален комплект, художествено оформени от дизайнера Капка Кънева. Запазен е автентичният език на Вазов, а за кориците са използвани част от илюстрациите от първите издания на романите на Мърквичка, Митов и Обербауер.
