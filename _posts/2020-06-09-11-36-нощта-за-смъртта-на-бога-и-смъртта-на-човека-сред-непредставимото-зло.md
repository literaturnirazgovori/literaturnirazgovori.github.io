---
layout: post
hidden: false
title: '"Нощта" - за смъртта на Бога и смъртта на човека сред непредставимото зло'
subtitle: >-
  Има някакво неписано правило, че малките книги тежат най-много. Такъв
  статут е придобила и "Нощта" на Ели Визел, която със своите 140 страници се е
  превърнала в задължителна класика при осмислянето на Холокоста и крайъгълен
  камък на колективната памет за този мрачен епизод от човешката история
author: Antonia
image: /Uploads/noshta.jpg
category: bookreviews
category2: ''
tags:
  - Ели Визел
  - Mybook
  - Нощта
  - рецензия
  - роман
ozone-link: https://www.ozone.bg/product/noshtta-eli-vizel/
schedule: ''
redirect_from:
  - >-
    /bookreviews/2020/06/04/20-14-нощта-за-смъртта-на-бога-и-смъртта-на-човека-сред-непредставимото-зло
---
Има някакво неписано правило, че малките книги тежат най-много. Такъв статут е придобила и **"Нощта" на Ели Визел**, която със своите 140 страници (изд. My Book, 2020 - второ издание) се е превърнала в задължителна класика при осмислянето на Холокоста и крайъгълен камък на колективната памет за този мрачен епизод от човешката история. 

\==

В този смисъл оцелелият Ели Визел, който с годините се превръща сам по себе си в обществена икона на незабравимото страдание (за което има и своите противници, обвиняващи го, че се е превърнал в "Джони Кеш на лагерите на смъртта", в знаменитост, облагодетелстваща се от "индустрията", в която личности като него са превърнали Холокоста) се оказва **в позицията на възвестител и свидетел**, който не споделя обичайната тежка съдба на пророците - да бъдат прогонвани, убивани или най-малкото пренебрегвани. Това, което, уви, се случва с двама от важните за романа герои - Моше Клисаря и г-жа Шахтер. 

\==

Моше Клисаря е служител в синагогата на унгарското градче Сигет, където израства Елиезер, момчето-разказвач от книгата, която - според мен неправилно - се възприема като чисто автобиографична вместо като художествена (но причините за това са друга тема). Елиезер гори от религиозен плам и Моше, този беден и скромен човек на вярат, става негов естествен събеседник по въпросите за Бога. Когато през 1941 г. чуждоземните евреи биват депортирани, за да бъдат разстреляни, Моше по някакво чудо оцелява и успява да се върне в Сигет, за да разкаже за ужаса и да предупреди останалите. Никой обаче не иска да повярва на историите му за зверства от подобен мащаб: "Хората не само отказваха да повярват на историите му, но дори не го изслушваха". **Този провалил се свидетел се затваря в себе си и спира да говори за Бога** - и това е първото предчувствие в книгата за настъпващата нощ и съдбата на вярата в човешките души. 

\==

Другият пророк (много в традицията на юдаизма) е изгубилата ума си г-жа Шахтер, която дели един вагон със семейството на Елиезер по пътя към Аушвиц през 1944 г., когато съдбата най-после застига и останалата еврейска общност от Сигет. **Несекващите писъци на тази жена, че вижда пламъци и огън, са пророчество още по-зловещо** поради факта, че единствен читателят знае колко вярно ще се окаже то. Евреите, които пътуват с нея към лагерите обаче, се нахвърлят и запушват устата на лудата. Още едно замлъкване на свидетелстващ - но също така и първият момент, в който човешката емпатия между довчера живелите заедно ще започне да се пропуква, докато накрая се изроди в безчувствие към всичко и всички, освен към оцеляването, в неспособност да мислиш за собствените си близки и да плачеш за собствения си баща. 

\==

Като контрапункт на това замлъкване в романа, на това символично запушване на устата, Ели Визел пише "Нощта" само петнайсет години след събитията, в които само той и две от сестрите му оцеляват. Дори и тогава обаче той е поразен доколко хората вече са забравили, изтикали са от речта и съзнанието си случилото се. Визел пише и за да помним, въпреки признанието, че **"една шепа пепел там, в Биркенау, тежи повече от всички разкази за това проклето място"**, и за да ни предупреди за повтарянето на историята. Той приема ролята на свидетелят, който се чувства морално и човешки задължен да попречи на врага да постигне посмъртна, сетна победа, като изличи престъпленията си от паметта на хората.

\==

**Нощта, която дава заглавието на книгата, е централната метафора в това свидетелство**. Тя е и буквалните нощи на неизвестност по време на депортацията и преходите. И сгъстеният цвят на страданието в лагерите на смъртта. И плащът пред взора на онези, които са си затваряли очите за тези престъпления спрямо една избрана част от човечеството. Но тя е също така и нощта, която настъпва за човечността. Тя е смъртта на Бога. Тя е краят на вярата.  

\==

В началото Елиезер все още е способен да види депортацията през очите на вярата, свикнала с куп библейски истории за евреите в изпитания и гонения. На тази вяра отговаря **злокобният от гледна точка на историята оптимизъм на евреите**. Дори когато лошите новини за живота и съдбата им започват да се трупат една след друга, хората намират причина да вярват, че не е толкова лошо, колкото би могло да бъде. Оптимизмът им търси светлината като крехък, но упорит ластар. Затова и в романа тези дни на очакване на депортацията са толкова слънчеви и горещи - под светлината като че ли злото е невъзможно, отменимо. 

\==

Дори и когато пристигат в Аушвиц, където им съобщават, че това е концентрационен лагер, доверието в близкото спасение все още не секва. Нар, дреха, душ, супа и къшей хляб са достатъчни, за да помислиш, че можеш да потърпиш и да го преживееш, полагайки себе си в нозете на Бога. Колко зловещ е фактът, че **недоверието в пределното зло се корени в изначалната невинност на човешкото въображение**, неспособно да си го представи отвъд някакъв праг. Съзнанието отхвърля непредставимото като невъзможно. И забравя, или по-скоро избира да не мисли. 

\==

> *"Отсъстващите дори вече не занимаваха мислите ни. Все още ги споменавахме: „Кой знае какво е станало с тях?“, но слабо се вълнувахме от съдбата им. Бяхме неспособни да мислим за каквото и да било. Сетивата ни бяха притъпени, всичко чезнеше в някаква мъгла. Не бяхме способни да се съсредоточим."*

\==

Така и, откакто ги разделят при пристигането им, **Елиезер не говори повече за майка си и сестрите си**. Мозъкът като че ли автоматично изключва грижата за онези, на които няма как да помогнеш. Цялото внимание на момчето се съсредоточава върху това да крепи баща си, който остава с него. Въпреки всички усилия обаче, той остава пропит от доживотната вина на сина. Елиезер е жестоко честен - той признава моментите на слабост, в които "изоставя" баща си, в които помисля за него като за бреме в нечовешките условия на лагера. Те извращават човешките отношения до степен, в която Елиезер понякога изпитва повече гняв към баща си, че е привлякъл вниманието им, отколкото над насилниците, които го бият. 

\==

И така настъпва нощта над света, нощта като отрицание на съзиданието, когато Бог отделя светлината от мрака. Вярата умира с постепенността на агонията - **Елиезер първо спира да вярва, че Бог е справедлив и загрижен за творенията си, а после - че изобщо съществува**. Бог и вярата умират бавно, както и осъденото на бесилка момче в един от силните моменти на книгата. Поради лекотата си то не може да увисне достатъчно рязко и се мъчи с часове преди да издъхне. "Къде е милостивият Бог, къде е?", пита зад гърба на Елиезер някой от тълпата, наблюдаваща бесенето. А един глас в Елиезер отвръща: "Къде ли? Ето Го – увиснал на бесилото…" Момент, който е почти христологичен, с тази разлика, че възкресение няма.

\==

Когато в предговора към книгата, който е не по-малко важен, Ели Визел се пита дали не е оцелял по чудо, той сам си отговаря, че ако това беше чудо, то небето би могло да го стори и за другите, не по-малко невинните. Ето защо благодари единствено на случайността - а тя е сляпа, лишена от милост и справедливост, безбожна.

\==

> *"Днес вече не се молех. Вече не бях способен да се жалвам. Напротив, чувствах се много силен. Аз бях обвинителят. А Бог беше обвиняемият. Бях прогледнал и се бях оказал сам, ужасно сам на този свят, без Бог, без човеци. Без любов и милосърдие. Бях вече само пепел, но се чувствах по-силен от Него, Всемогъщия, с когото толкова дълго време бях свързал живота си."*

\==

Другата главна тема в романа - обезчовечаването - е смазваща, изобличаваща реалност. В "Нощта" **Ели Визел описва много по-малко моменти на човешко съпричастие и взаимопомощ в сравнение с тези на бездушие и жестокост**. Интересното е, че при това негов фокус са не представителите на добре смазаната германска машина на институционализирано насилие, а напротив - самите евреи, лагерници, близки. Първите, които Елиезер намразва, са унгарските жандарми, които грубо ги събират в Сегет. След тях обаче авторът като че ли изоставя изцяло темата за омразата. Вероятно защото пред безличното и организирано зло тя се стопява - тя е възможна все още само там, където е очаквана и човещината, базирана на общия живот довчера, на споделяната довчера човечност. Старите затворници ги посрещат в лагера не със съчувствие, а почти с омраза, нахвърлят се с юмруци над тях, крадат един от друг, способни са на мерзости. В друга сцена редови селяни германци им хвърлят по вагоните къшеи хляб, за да се забавляват, когато те се бият за тях. В това меле еврейски син убива баща си, за да се докопа до хляба му... В този процес на обезчовечаване единствено базовите инстинкти оцеляват: 

\==

> *"Хлябът, супата – това беше целият ми живот. Бях само тяло. Или може би нещо още по-нищожно: един изгладнял стомах. Единствено стомахът долавяше, че времето минава".* 

\==

В тази книга няма прекомерна сантименталност, няма катарзис, няма оптимизъм. Последният образ в "Нощта" отново е този на смъртта, на живите мъртви, за които семейства, любов, общност, Бог вече са мъртви. Ще завърша с един от най-силните и съкрушително красиви моменти в книгата, в които - дори и Ели Визел да не го е допускал - все пак има надежда. Той се случва по време на похода към Бухенвалд, когато младият евреин Юлек засвирва на цигулката си в нечовешките условия - един концерт пред мъртви и едва живи, строполени в мъртвешки сън. Музиката се издига в нощта като контрапункт на издигащия се дим от комините на крематориумите. Той свири забранения за евреите германски композитор Бетовен - дързък жест, който сам по себе си означава и великодушие, и своеобразна прошка, способни да разграничи красотата от злото, на което може да е способна една и съща нация. Юлек не оцелява, но още по-скръбен до неговия труп е трупът на стъпканата му цигулка...