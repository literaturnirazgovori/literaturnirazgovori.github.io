---
layout: post
hidden: true
title: '"Махалата на совите" - за въжения мост на паметта между нашето преди и
  нашето после'
subtitle: Разказите в този сборник са доволно лични, или поне такова е усещането
  - че са преминали през очите, слуха, спомените, семейството на автора си Горан
  Атанасов. Той пише за свои предшественици и свои съвременници - по тази
  логика, на два цикъла, е разделена и книгата
author: Antonia
image: /Uploads/mahalata-na-sovite-30.jpg
category: bookreviews
category2: ""
tags:
  - Махалата на совите
  - Горан Атанасов
  - Фама
  - разкази
  - рецензия
ozone-link: https://www.ozone.bg/product/mahalata-na-sovite/
schedule: ""
---
Кога за последно действието на разказа или романа, който сте чели, са се развивали на село? Кога за последно сте обръщали внимание на природните описания в един текст? Кога за последно природата и селският бит изобщо а присъствали в наратива почти със статута на главен герой? 

Докато четях историите в "Махалата на совите" на Горан Атанасов (изд. Фама, 2020) си давах сметка тъкмо за това. Имах усещане, че това са истории писани далеч назад във времето, в отдавна маргинализирана стилистика, в други времена, най-малкото в детството, в което - ако и вие сте имали късмета да е преминавало на село поне по време на ваканциите - вероятно сте вземали и други такива книги от селската библиотека: ловджийски истории, Йовков, Елин Пелин...  

В предговор към книгата критикът Митко Новков нарича това писане "бавно". Не съм сигурна кой от многото смисли на това като че ли твърде често използвано понятие е имал предвид, но моето разбиране е, че това са разкази, отдалечени максимално от съвременното градско пространство, което владее огромен процент от литературните произведения и което свързваме със стрес, скорост, напрежение. 

Горан Атанасов избира да разположи своите истории като че ли в напълно противоположно екзистенциално пространство - в село в Северозападна България. Край, за който репортерът от едноименния разказ "Махалата на совите" си мисли: "Сигурен беше, че ще е лесно. За Северозапада лесно се говори. Тук всичко е най. Най-беден, най-изоставен, най-изпаднал. Вероятно грешейки единствено за лесното. 

Разказите в този сборник са доволно лични, или поне такова е усещането - че са преминали през очите, слуха, спомените, семейството на автора си. Той пише за свои предшественици и свои съвременници - по тази логика, на два цикъла - "Преди" и "После", е разделена и книгата. През миналото към настоящето виси несигурният, клатещ се под всяка стъпка въжен мост на паметта, на наследството и най-сетне на дълга животът да продължи да се отстоява на място, което отдавна всички млади напускат. 

Останалите, оставащите - тези, които не искат да позволят докрай на нощните птици да се настанят в пропадащите къщи - са хора особени, чешити, със своите странности, слабости, кръпки. Всички те обаче - и циганите, и българите - са хора добри, а това е знак за човеколюбието и оптимизма, почти до нетипична днес наивност и доверчивост, на самия автор. Нещо повече: струва ми се, че той определено носи съзнанието за мисия, че се опитва да противостои на разрухата - не физическата, но поне тази в родовото съзнание, в колективната памет, че е поел отговорността да спасява отломките от миналото в един дигитален свят, предавайки знанието за тях на следващото поколение. Истината е, че "сам духът на стопанина държи на крехките си плещи къщата", че присъствието противостои на краха. Ето как звучи това с неговите думи:  

"Пътувам и си мисля за старите вещи. Събираме ги, пазим ги. За какво? Отломки от миналото,
непотребни предмети в един дигитален свят, но за мен те са вълшебни късчета история. Длъжни сме
да ги спасим, защото чрез тях спасяваме не само мъртвите, но и живите. Таваните и мазетата на старите къщи са като ноев ковчег. Наш дълг е да го пренесем през времето и да го отворим пред децата си. Каква памет биха имали иначе те."

Историите в "Махалата на совите" не са класически разкази с разгърнат сюжет. Те са по-скоро кратки картини, импресии, сцени, монологични етюди, шаржове в една галерия от образи. Ще се натъкнем на затегната в капана на вълци баба, на колене на прасе, на приютени в хамбара немци, на стара църква, на ловна обиколка из гората, на местните в хоремага, на герои с дадени им от времето прякори, на пастири и градинари, на живописни цигани, природни мъдреци и странни билкари, открили тайнственият лек на любовта. Все ситуации и хора, които можеш да срещнеш само в онзи забутан, забравен край.

За мен най-силното в този сборник остават прекрасните природни описания, бавното следване на света в неговите светлини, полусенки и сенки, усещането за миризмите и звуците му, които наистина ни пренасят в това другаде.