---
layout: post
hidden: false
title: >-
  Животът ни в кръговрата между "Трева и звезди" - за сборника на Станислава
  Станоева
subtitle: >-
  Четирите цикъла на тази болезнено лична книга включват детските, младежките,
  зрелите и последните години на авторката, свързани със загубата на двамата
  родители
author: Antonia
image: /Uploads/trevaizvezdicover.jpg
category: bookreviews
category2: ''
tags:
  - Трева и звезди
  - Станислава Станоева
  - Жанет 45
  - разкази
  - рецензия
schedule: ''
redirect_from:
  - >-
    /bookreviews/2023/01/20/11-43-животът-ни-в-кръговрата-между-трева-и-звезди-за-сборника-на-станислава-станоева
pageviews: 118
---
Има нещо неустоимо в книгите, които преминават с мемоарна палка по нотите на един живот. Струва ми се, че инстинктът да се припознаваме е неизчерпаем, колкото и пъти да четем за нечие друго детство или юношество например. Особено такова, което (както е в българския случай) е споделено и сходно до шаблонност, направено е по калъп поради социалистическия контекст, в който премина за част от активно четящите днес поколения, сред което е и моето. 

\==

В литературата ни, вкл. напоследък, се появиха подобни книги, като на прима виста се сещам поне за няколко, които повече или по-малко влизат в тази категория: [двата сборника на Дияна Тончева](https://literaturnirazgovori.com/bookreviews/2021/12/29/14-10-%D0%BA%D0%B0%D1%8F-%D0%B8-%D0%B8%D0%BC%D0%B0-%D0%BE%D1%89%D0%B5-%D0%B2%D1%80%D0%B5%D0%BC%D0%B5-%D1%80%D0%B0%D0%B7%D0%BA%D0%B0%D0%B7%D0%B8%D1%82%D0%B5-%D0%BD%D0%B0-%D0%B4%D0%B8%D1%8F%D0%BD%D0%B0-%D1%82%D0%BE%D0%BD%D1%87%D0%B5%D0%B2%D0%B0-%D0%B7%D0%B0-%D1%82%D0%BB%D0%B5%D0%BD%D0%BD%D0%BE%D1%81%D1%82%D1%82%D0%B0-%D0%B8-%D0%BC%D0%B0%D0%B9%D1%87%D0%B8%D0%BD%D1%81%D1%82%D0%B2%D0%BE%D1%82%D0%BE.html), ["Кутия за спомени"](https://literaturnirazgovori.com/bookreviews/2021/07/20/11-56-%D0%BA%D1%83%D1%82%D0%B8%D1%8F-%D0%B7%D0%B0-%D1%81%D0%BF%D0%BE%D0%BC%D0%B5%D0%BD%D0%B8-%D1%81%D1%8A%D1%81-%D1%81%D1%8A%D0%B1%D1%80%D0%B0%D0%BD%D0%BE%D1%82%D0%BE-%D0%BE%D1%82-%D0%BA%D0%BE%D0%BD%D1%81%D1%82%D0%B0%D0%BD%D0%B8%D0%BD-%D0%BF%D0%B5%D1%82%D1%80%D0%BE%D0%B2.html) на Константин Петров, ["Котаракът на Рей Бредбъри"](https://literaturnirazgovori.com/bookreviews/2021/03/22/11-22-%D0%BA%D0%BE%D0%BB%D1%8C%D0%BE-%D0%BD%D0%B8%D0%BA%D0%BE%D0%BB%D0%BE%D0%B2-%D0%B8-%D0%B2%D1%81%D0%B5%D0%BE%D0%BF%D1%80%D0%BE%D1%89%D0%B0%D0%B2%D0%B0%D1%89%D0%BE%D1%82%D0%BE-%D1%87%D1%83%D0%B2%D1%81%D1%82%D0%B2%D0%BE-%D0%BA%D1%8A%D0%BC-%D0%B6%D0%B8%D0%B2%D0%BE%D1%82%D0%B0-%D0%B2-%D0%BF%D0%BE%D1%81%D0%BB%D0%B5%D0%B4%D0%BD%D0%B0%D1%82%D0%B0-%D0%BC%D1%83-%D0%BA%D0%BD%D0%B8%D0%B3%D0%B0.html) на Кольо Николов, ["Изгубени вещи"](https://literaturnirazgovori.com/bookreviews/2020/07/09/10-43-%D0%B2%D0%B5%D1%85%D1%82%D0%BE%D1%88%D0%B0%D1%80%D1%8F%D1%82-%D0%BD%D0%B0-%D1%81%D0%BF%D0%BE%D0%BC%D0%B5%D0%BD%D0%B8-%D0%B0%D0%BB%D0%B1%D0%B5%D1%80%D1%82-%D0%B1%D0%B5%D0%BD%D0%B1%D0%B0%D1%81%D0%B0%D1%82-%D0%BD%D0%B8-%D0%B2%D1%80%D1%8A%D1%89%D0%B0-%D0%B2-%D0%BC%D0%B8%D0%BD%D0%B0%D0%BB%D0%BE%D1%82%D0%BE-%D1%81-%D0%B8%D0%B7%D0%B3%D1%83%D0%B1%D0%B5%D0%BD%D0%B8-%D0%B2%D0%B5%D1%89%D0%B8.html) на Алберт Бенбасат, ["Старецът трябва да умре"](https://literaturnirazgovori.com/bookreviews/2022/11/16/08-00-%D0%B4%D0%B0-%D1%83%D0%BC%D1%80%D0%B5-%D0%BB%D0%B8-%D1%81%D1%82%D0%B0%D1%80%D0%B5%D1%86%D1%8A%D1%82-%D0%B8%D0%BB%D0%B8-%D0%BD%D0%B5-%D0%B8%D0%BB%D0%B8-%D1%87%D0%B0%D0%B2%D0%B4%D0%B0%D1%80-%D1%86%D0%B5%D0%BD%D0%BE%D0%B2-%D0%BF%D0%BE-%D1%88%D0%B5%D0%BA%D1%81%D0%BF%D0%B8%D1%80.html) на Чавдар Ценов, като няма как да не включа тематично и собствения си роман ["Нас, които ни няма"](https://literaturnirazgovori.com/newbooks/2021/06/02/09-58-%D0%BD%D0%B0%D1%81-%D0%BA%D0%BE%D0%B8%D1%82%D0%BE-%D0%BD%D0%B8-%D0%BD%D1%8F%D0%BC%D0%B0-%D0%BD%D0%BE%D0%B2%D0%B8%D1%8F%D1%82-%D1%80%D0%BE%D0%BC%D0%B0%D0%BD-%D0%BD%D0%B0-%D0%B0%D0%BD%D1%82%D0%BE%D0%BD%D0%B8%D1%8F-%D0%B0%D0%BF%D0%BE%D1%81%D1%82%D0%BE%D0%BB%D0%BE%D0%B2%D0%B0.html).

\==

Правя отметка, за да откроя и две тенденции: едната Георги Господиновата (която напълно споделям) - базовите преживявания от миналото да бъдат представяни непременно през филтъра на екзистенциалното, да обрастват с втори и трети план, да се натоварват с почти митологичен универсален смисъл, а втората -  просто да бъде разказвано, личното да бъде преповтаряно до общочовешкост, директно, сладко- и простодумно, без непременно да се търси по-голяма акустика.

\==

Струва ми се, че дебютът в прозата на Станислава Станоева (чудесен поет - вижте [интервюто за последната й стихосбирка тук](https://literaturnirazgovori.com/interviews/2020/10/27/10-02-%D1%81%D1%82%D0%B0%D0%BD%D0%B8%D1%81%D0%BB%D0%B0%D0%B2%D0%B0-%D1%81%D1%82%D0%B0%D0%BD%D0%BE%D0%B5%D0%B2%D0%B0-%D0%B8%D1%81%D0%BA%D0%B0-%D0%BC%D0%B8-%D1%81%D0%B5-%D0%B4%D0%B0-%D0%BF%D0%B0%D0%B7%D1%8F-%D0%B4%D1%83%D0%BC%D0%B8%D1%82%D0%B5-%D0%B7%D0%B0-%D0%BC%D0%BE%D0%BC%D0%B5%D0%BD%D1%82%D0%B8%D1%82%D0%B5-%D0%B2-%D0%BA%D0%BE%D0%B8%D1%82%D0%BE-%D0%B1%D0%B8%D1%85%D0%B0-%D1%83%D1%82%D0%B5%D1%88%D0%B8%D0%BB%D0%B8-%D0%B8%D0%BB%D0%B8-%D1%81%D0%BF%D0%B0%D1%81%D0%B8%D0%BB%D0%B8-%D0%BD%D1%8F%D0%BA%D0%BE%D0%B3%D0%BE.html)) като цяло отговаря повече на втората тенденция, макар да постига ефекта на първата, особено в последната си част. В **"Трева и звезди"** (Жанет 45, 2022) тя затваря собствения си живот в кръга на неговите четири цикъла, a всъщност - между тревата и звездите. Тревата, на която като малки лежим или по която се въргаляме с първите си любими, мечтаейки с вперен в звездите поглед. И тревата, под която изгниваме и която захранваме с тленността си, отнасяйки душите си (може би, може би) до вечността на същите тези звезди.

\==

Четирите цикъла на книгата включват детските, младежките, зрелите и последните години на протагонистката-разказвачка, но всъщност, без съмнение, на самата авторка. Както тя казва в свое интервю за БНР, книгата бяга от "фалшивата носталгия", дори когато разказва за едновременно най-лесното и най-трудното (поради своята отдалеченост) време - това на детството. Макар и "последният ни шанс за щастие" по епиграфа от Том Стопард, то е време колкото на вълшебно безгрижие и защитеност, толкова и на страхове и травми, пълно е колкото с любопитството и отвореност към света, както и една илюзорна възможност да станеш "каквото си поискаш", толкова и с "първите ми сблъсъци с реалността", първите попарващи докосвания до неговата недостатъчност. Него Станислава третира с иронична нежност, вместо с идеализираща мелодраматичност.

\==

Малкият свят на детството е направен цял от най-близките, от семейството и роднините, от приятелите и съседите, от образите, сновящи по непосредствените до дома улици, които често заемат великански, мистични пропорции в детското въображение. То е място за попиване на техния бит, опит, уроци, тъги; площадка, от която бляновете и въздушните кули на разполагащото с уж безкрайно бъдеще въображение още тогава започват постепенно да "изчезват в дупката, наречена реалност". 

\==

След него, може би малко по-небрежно и неубедително, с типичния за възрастта жаргон, Станислава ни превежда през безвремието на младежките години, събрало класическите маркери на бунта по времето на соца: безкрайните купони, висенето по култови за града места, цигарите и алкохола, стоповете до морето, омешването със знаковите творци на времето, собствените творчески опити... Време, в което изолирането, неприсъствието на родителите е задължително, в което личността драматично и звучно осцилира, оформяйки се.

\==

Не обичам названието "много лична книга" (коя всъщност не е?), но тази е именно такъва. Сборникът с разкази може да се чете и като роман, особено ако - както може би ми се искаше - Станислава изцяло бе оставила себе си и близките си като единствените протагонисти на тези истории. И все пак, макар да е отделено място и за историите на други герои, те само привидно разсейват, понеже и в тях можем да провидим родството с централния образ. Неслучайно те присъстват най-вече в следващия цикъл, на зрелостта - "*Други* години", когато човек е най-обвързан със света на другите и с другите, когато емпатията и социалната идентификация са най-изявени.

\==

За мен обаче частта на последните години, свързани със загубата на родителите (когато родителите, съставляващи светът на детето, окончателно го опразват) е най-силната част, абсолютният шедьовър в тази книга. В нея автентичността на болката пренася разказвачеството в селенията на поезията. Езикът, минавал многократно през ежедневното и бита, през цапнатата в устата дързост на тийнейджърството, обраства постепенно с мрачина и в последната част достига до кулминацията си, до своя поетичен натурализъм, преситен и пресят през естетиката на страданието.    

\==

Може би защото досега Станислава се е изявявала преди всичко като поет, не всички текстове в "Трева и звезди" могат да минат за класически разкази. Не е и нужно. Много от тях са почти етюди, други - разширени сцени, картини от един личен живот, които не следват някаква строга сюжетна структура, често завършват внезапно, недоизказано, с обещанието за друга история, която по-често не идва. Разказът прескача от мисъл на спомен, от картина на случка, вие се като змия по напечения и лепкав пловдивски асфалт. 

\==

В последната част тази четивна и естествена фрагментарност е най-силна и в същото време странно споена, подобно на точно напаснат пъзел. Една рапираща мисъл, която се мести - или по-скоро бяга, търси изход, отдъхване и почивка - от непосносимостта на болнодневното към възможната утеха на вселенското, от тукашното към останалото и чакащото ни отвън, понякога много, много отвън ("Мечтая си да дойдат извънземните и да ме вземат с тях, толкова ми е неуютно тук на моята планета"). И да, от изгорялата и побеляла вече трева към все още неугасимите, поне в рамките на нашия живот, звезди.

\==

Важно е да споменем, че градът - Пловдив - е централен герой в тази книга (както и малко София и Черноморието). Един непосредствен фон, с неговите култови заведения, чешити, сгради, болници, пък дори и транспорт. По неговите сънни летни улици, провлачвайки шлейфа си на "принцеса", тръгва малкото момиченце, за да го прекосява отново и отново като застаряваща жена в самотната и пустинна, помитаща асфалта скръб, преживяна в последните дни от живота на родителите й. От близък, познат и уютен, градът се превръща в зноен и в същото време безразличен до ледност свидетел на тази неизбежна загуба, на отсъденото на всяко бивше дете страдание. 

\==

Защото: "В крайна сметка всички в този живот сме само едни пътници, си мисля, докато рейсът лети, и мервам първите бледи звезди в небето". И все пак. Все пак ми се иска да ви оставя с друг цитат, цитат, който затваря кръга и ни връща във вечността на детството,  където тревата все още се вдига свежа и упорита под стъпките ни:

\==

> *"А мечтаех да е лято, да съм някъде на село, да е вечер, да лежа на топлата трева и да гледам небето. И звездите да падат, да падат безпомощни в мрака. И щурците да свирят, да свирят за мен. Да не се притеснявам от бъдещето, да не мисля за миналото, да не страдам от спомените. Да бъда празен лист пред тъмното небе…"*