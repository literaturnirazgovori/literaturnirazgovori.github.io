---
layout: post
hidden: false
title: >-
  Рецензия: "Дарът" на Невена Митрополитска - за общото между "Жизел" и ин витро
  инсеминацията
subtitle: >-
  Малко са съвременните български романи, които засягат актуални в обществото и
  необговорени литературно социални теми, а "Дарът" на Невена Митрополитска е
  може би единственият, поне доколкото ми е известно, посветен на проблема с
  изкуствената репродукция - проблем, който засяга все повече двойки у нас
author: Antonia
image: /Uploads/daryt.jpg
category: bookreviews
tags:
  - дарът
  - Невена Митрополитска
  - рецензия
  - роман
  - Жанет 45
schedule: ''
redirect_from:
  - /bookreviews/2019/06/24/12-19-рецензия-дарът-невена-митрополитска
---
Малко са съвременните български романи, които засягат актуални в обществото, но недостатъчно обговорени литературно социални теми, а "Дарът" на Невена Митрополитска е може би единственият, поне доколкото ми е известно, посветен на проблема с изкуствената репродукция - проблем, който засяга все повече двойки у нас. 

\==

В новата си книга авторката създава фикционална дилема, която и теоретично, и на практика (макар и много рядко) съществува или би могла да възникне и която не само сезира общественото мнение, но и предизвикава необходимостта от правно осмисляне на материята. 

\==

Социалното, обаче, както самата Митрополитска подчертава, е само базовата рамка, в която героите й - поставени пред потенциално възможни предизвикателства от биоетичнo и биоправнo естество - проявяват своите качества, реагират всеки според характера, възпитанието, образователния, социалния и културния си статус. В този смисъл романът е преди всичко психологически. И докато някои от тях изцяло се пречупват, други драпат на ръба на психическото си оцеляване, то трети преживяват изцяло собствен катарзис, който дава и човешката развръзка и разрешение на невъзможната иначе дилема в романа. Развръзка, свързана със себеотрицание и жертвоготовност, което ни напомня за известната притча, в която цар Соломон трябва да отсъди коя е истинската майка и как да бъде разделено детето.

\==

Една сериозна медицинска грешка по време на ин витро инсеминация изправя пред жизнен избор две напълно различни двойки. А после въпроси, въпроси. Всеки ли може, годен е и има право да бъде родител? Способни и длъжни ли сме да подготвим целия си живот за достойното посрещане на една мечта? Можем ли да започнем от кота нула като родители и да бъдем адекватни на детето си? Чие е едно дете и на кого принадлежи - на биологичните и генетичните си родители, на тези, които го раждат, на тези, които го отглеждат? Отговори като че ли няма и всеки трябва сам да се справи с намирането им.

\==

Очаквано, в името на плътността на конфликта, двете засегнати двойки запълват противоположни социални прослойки, а техните образи са добре съобразени с това и са умело профилирани психологически.  

\==

Филип - освен принципен и земен алфа-мъжкар, е и адвокат - професия, която сякаш още повече подчертава неподготвеността и неадекватността му да се справи рационално и с помощта на собствената си професия с изпитанието. Неговата съпруга Неда е балерина - фина, благородна, креха душа с железни морални ориентири, които я пречупват. 

\==

Лина е обсебена до фанатизъм от реда и чистотата и упражнява неудържимото си майчинско чувство над собствения си мъж - все заместители на липсващия контрол и власт върху живота и тялото й. Съпругът й Христо пък е чувствителен, безволев и слабохарактерен тип, чиито бунтове приключват преди да са почнали, а единственият му съзидателен инстинкт и проява на контрол е когато реди в съвършен ред плочките като зидаро-мазач. Тя гледа децата на богатите, докато той ремонтира домовете им. 

\==

Заложеното разделение в тези четири гледни точки (от които се води и повествованието) и социалните синори не биха могли да бъдат по-ясни и категорични, така както същевременно всички тези разлики отпадат и се обезличават пред изначалния човешки биологичен инстинкт за потомство. Пред еднаквите трудности, лишения, болки и унижения, които изисква процедурата по инсеминация и които са така добре описани в романа. Пред равния и безпристрастен шанс от съдбата и за едните, и за другите. 

\==

Както и в предишния роман на Митрополитска - "Анна и планината" ([виж рецензия за него тук](https://literaturnirazgovori.com/bookreviews/2019/02/12/10-21-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D0%BD%D0%B5%D0%B2%D0%B5%D0%BD%D0%B0-%D0%BC%D0%B8%D1%82%D1%80%D0%BE%D0%BF%D0%BE%D0%BB%D0%B8%D1%82%D1%81%D0%BA%D0%B0-%D0%B0%D0%BD%D0%BD%D0%B0-%D0%B8-%D0%BF%D0%BB%D0%B0%D0%BD%D0%B8%D0%BD%D0%B0%D1%82%D0%B0.html)), и тук имаме представител на изкуството - в случая балета, и логичната дилема между съвместяването на личния и професионалния живот, между мечтата на сцената и мечтата в сцената на собственото тяло. 

\==

Особено ми хареса присъствието на музика и балет в книгата и начина, по който авторката на практика е обвързала целия сюжет на романа с историята на Жизел от едноименния балет - ролята на живота за героинята й Неда. Всъщност всеки от героите и конфликтите има своя прототип в пиесата. Също толкова впечатляващо е и обвързването на текста на песен със съдбата на Христо.

\==

В заключение - и в този роман Невена Митрополитска довежда героите си до техния предел, за да види как ще се справят. И тук стилът й е стегнат и прилежен, на места логично и допустимо сантиментален спрямо сюжета, а композицията е подредена и изпипана, с много добър баланс между сегашно действие и реминисценция. Нещо повече, лично аз забелязвам осезаемо творческо израстване у авторката и бих чакала с нетърпение и следващ неин роман.
