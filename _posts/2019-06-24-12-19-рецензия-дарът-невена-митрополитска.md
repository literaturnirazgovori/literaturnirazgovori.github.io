---
layout: post
hidden: true
title: 'Рецензия: "Дарът", Невена Митрополитска - '
subtitle: >-
  Малко са съвременните български романи, които засягат актуални в обществото и
  необговорени литературно социални теми, а "Дарът" на Невена Митрополитска е
  може би единственият, поне доколкото ми е известно, посветен на проблема с
  изкуствената репродукция - проблем, който засяга все повече двойки у нас
author: Antonia
image: /Uploads/daryt.jpg
category: bookreviews
tags:
  - дарът
  - Невена Митрополитска
  - рецензия
  - роман
  - Жанет 45
schedule: ''
---
Малко са съвременните български романи, които засягат актуални в обществото и необговорени литературно социални теми, а "Дарът" на Невена Митрополитска е може би единственият, поне доколкото ми е известно, посветен на проблема с изкуствената репродукция - проблем, който засяга все повече двойки у нас. В книгата се поставят въпроси, които теоретично съществуват или биха могли да възникнат и които не само сезират общественото мнение, но и предизвикават необходимостта от правно осмисляне на материята. 



Социалното, както самата авторка подчертава, е само базовата рамка, в която героите - поставени пред напълно възможни предизвикателства от биоетичнo и биоправнo естество - проявяват своите качества, реагират всеки според характера, възпитанието, образователния, социалния и културния си статус. И докато някои от тях изцяло се пречупват, други драпат на ръба на психическото си оцеляване, то трети преживяват собствен катарзис, който дава и човешката развръзка и разрешение на невъзможната иначе дилема в романа. Развръзка свързана със себеотрицание, което ни напомня за известната притча, в която цар Соломон трябва да отсъди коя е истинската майка и как да бъде разделено детето.



Една сериозна медицинска грешка при ин витро инсеминация изправя пред дилема и избор две напълно различни двойки. Различни, но и обединени от мечтата да имат дете и всички трудности и лишения, които изисква тя. Можем ли да подготвим целия си живот за достойното посрещане на една мечта, можем ли да започнем от кота нула и да бъдем адекватни на детето си? Чие е едно дете и на кого принадлежи - на биологичените и генетичните си родители, на тези, които го раждат, на тези, които го отглеждат? Отговори като че ли няма и всеки трябва сам да се справи с намирането на най-.........



Двете двойки запълват противоположни социални прослойки, а техните образи са съобразени с това и са добре профилирани психологически.  



Филип - освен принципен и земен алфа-мъжкар, е и адвокат - професия, която сякаш още повече подчертава неподготвеността и неадекватността му да се справи рационално и с помощта на собствената си професия с изпитанието. Неговата съпруга Неда е балерина, фина, благородна, креха душа, но с железни морални ориентири, които я пречупват. 



Лина е обсебена от реда и чистотата и упражнява неудържимото си майчино чувство над мъжа си - все заместители на липсващия контрол върху собствения й живот и тяло. Съпругът и Христо е чувствителен, безволев и слабохарактерен, бунтовете му приключват преди да са почнали, а единственият му съзидателен инстинкт и проява на контрол е когато реди съвършено плочките като зидаро-мазач. Тя гледа децата на богатите, докато той ремонтира домовете им. 



Разделението в тези четири гледни точки и социалният синор не биха могли да бъдат по-ясни, така както същевременно всички тези разлики падат и се обезличават пред изначалния човешки биологичен инстинкт за потомство. Всеки ли може, годен е и има право да бъде родител?



Както и в предишния роман на Митрополитска "Анна и планината" (виж рецензия за него тук) и тук имаме представител на изкуството - в случая балета и логичната дилема между съвместяването на личния и професионалния живот, между мечтата на сцената и мечтата в сцената на собственото си тяло. И тук Митрополитска довежда героите си техния предел, за да види как ще се справят.



Стилът на авторката и тук е стегнат и прилежен, на места логично сантиментален спрямо сюжета, композицията е подредена и изпипана. Особено ми хареса присъствието на музика и балет в книгата и начина, по който например бе обвързала текстът на песен със съдбата на Христо, както и целия сюжет на романа с историята на Жизел от едноименния балет. За всеки от героите си тя е разпределила роля на един от героите в пиесата.
