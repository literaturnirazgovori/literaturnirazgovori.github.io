---
layout: post
hidden: true
title: '"Годината на магическото мислене" - за траура и граничния миг на умирането'
subtitle: В книгата писателката, омъжена за новелиста, сценариста и литературния
  критик Грегъри Джон Дън, проследява годината в живота си след смъртта на
  най-близкото й същество - нейния съпруг Джон Грегъри Дън
author: Antonia
image: /Uploads/godinata-na-magicheskoto-mislene-30.jpg
category: bookreviews
category2: ""
tags:
  - Джоун Дидиън
  - Годината на магическото мислене
  - Лист
  - рецензия
  - роман
ozone-link: https://www.ozone.bg/product/godinata-na-magicheskoto-mislene/
schedule: ""
---
Смъртта е една от любимите теми на голямата литература. В автобиографичния, почти нонфикшън роман "Годината на магическото мислене" Джоун Дидиън (каквото е изписването на името в изданието на "Лист" в превод на Зорница Христова) полага във фокуса си мига на умирането, самото събитие, случването на смъртта, настъпването на онзи преход между това да те има и да те няма. 

Той - дори в моментите, когато става дума за дългогодишно боледуване или дълбока старост - винаги е неочакван и ни сварва вътрешно неподготвени. Дидиън непрекъснато се връща към този мотив за рязкостта на умирането: "Всичко си върви както винаги и изведнъж ти се разказва играта", "И изведнъж – край с него", или, както казват свещениците от Епископалната църква, "Насред живота ние сме в смъртта".

В книгата писателката, омъжена за новелиста, сценариста и литературния критик Грегъри Джон Дън, проследява годината в живота си след смъртта на най-близкото й същество. Година, в която преживява и тежките здравословни проблеми на единствената си дъщеря Кинтана (тя, за съжаление умира недълго след написването на романа - факт, който знаейки предварително като читатели, действително ни потриса). Как извънредното, изключителното, разломното събитие на смъртта се помества в "делничният характер на предходните събития" (характер, който "ми пречеше да вярвам в истинността на станалото, пречеше ми да го схвана, да го направя част от себе си, да продължа нататък") - това интересува Дидиън, която трябва да продължи да съществува в ритуали и обичайни действия, да поддържа крехката всъщност конструкция на стабилните уж житейски навици, да "измисля какво да правя оттук нататък". 

Всичко това - докато отблъсква вълните на скръбта, чиято сила да изкривява съзнанието е изчерпателно описана, вкл. в куп цитати от научни текстове по въпроса, които Ддиън търси в този период и на които се позовава в книгата:

Скръбта е нещо различно. При скръбта няма дистанция. Скръбта идва на вълни, с пароксизми, с внезапни прозрения, които отслабват коленете, заслепяват очите, изличават ежедневието, бита. 

Всичко това и докато избягва засадите и капаните на паметта, изпадаща във водовъртежи от внезапния прилив на спомени и при най-малкото външно напомняне - сграда, гледка, звук, светлина. 

Всичко това и докато преживява периода на траура, който в наши дни се е превърнал от нещо, което една вдовица някога е носила с достолепие и естествена показност, в нещо, което трябва да се потиска и крие в името на позитивизма и убеждението, че не бива да смущаваме другите. Дидиън търси и намира научни доказателства за спецификата на този период, който има своето място, но и своите граници, с все характерните за него физиологични нарушения (промени в ендокринната, имунната, нервно-вегетативната и сърдечносъдовата система). 

"Английският социален антрополог Джефри Гоурър в книгата си от 1965-а „Смъртта, скръбта и траурът“ описва това отхвърляне на публичния траур като резултат от растящия натиск на един нов „морален дълг да изпитваме удоволствие“, един нов „императив да не правим нищо, което може да намали удоволствието на другите“."  

Много читатели, преживели загуба на близки, препоръчват тази книга като терапевтична, успокоителна, помагаща им да се разберат със случващото се. Бих я определила много повече като зряло-меланхолична, отколкото като разтърсващо драматична, в което може би е и силата й. Въпреки мненията, че Дидиън разкрива докрай себе си в този изключително оголващ и личен момент, аз смятам, че тя успява да запази в тона си една (може би интелектуална) дистанция. Може би вътрешната неистовост на болката личи най-вече в многократното, обсебващо връщане към нощта на смъртта на съпруга й, към обстоятелствата около края му, до най-подробно медицинските, към броенето и визуализирането на последните дни и мигове, за които никога не можем да мислим като такива, докато сме още живи.