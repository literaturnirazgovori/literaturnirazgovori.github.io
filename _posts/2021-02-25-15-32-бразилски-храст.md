---
layout: post
hidden: true
title: '"Бразилски храст" - '
subtitle: Велина Минкова разказва истории, в които краят често идва внезапно,
  оставяйки читателят сам да донапише историята, или пък - защо не - да я остава
  именно такава, отворена
author: Antonia
image: /Uploads/brazilskihrast3.jpg
category: bookreviews
category2: ""
tags:
  - Велина Минкова
  - Бразислки храст
  - Колибри
  - разкази
  - рецензия
ozone-link: https://www.ozone.bg/product/brazilski-hrast/
schedule: ""
---
Разходка из географията, времето и музиката предлагат разказите на Велина Минкова, събрани в сборника "Бразилски храст" (Колибри, 2018). Космополитизмът на авторката, която е родена в България, учила е в Америка, а в момента живее във Франция, отвежда и нас по тези места, подобно на гид, притежаващ особено чувство за игрив и кокетлив хумор, самоирония и светла лекота, с която гледа на живота. 

Много от тези разкази не са писани директно на български, а са преведени и преработени от оригиналите си на английски в книгата Red Shorts на Велина. Може би за да не звучат съвсем като преводна литература и за да се свържат емоционално с българския читател, дори и в тези от тях, които се развиват изцяло в чужбина, срещаме неизбежния български герой - било като козметичка, било като улична музикантка, било като студент или дете на посланици по времето на соца.

Около края на соца и в първите години на прехода, когато се развиват и много от младежките, предимно музикални, субкултури, се развиват и повечето български сюжети, в които Велина Минкова, от името на героите си, зад които в първо лице ни се струва, че наднича самата тя, се връща в детството си и тийнейджърските си години, маркирани от нея музикално, но и чрез любвеобилно разполагане на много от реалиите от тези времена - предмети, храни, дрехи, марки и др., из страниците. Един каталог на миналото, който родените през 70-те няма как да не разпознаят. 

Особено силно е присъствието на тази култура в разкази като "Джудаса" - прякора на първа младежка любов, чието име дори героинята не знае, но чието прозвище е достатъчно, за да възкреси спомените ни от Созопол през 80-те и 90-те, за младите дългокоси неформали около "Кравай", за музиката, която се слушаше и за цялостната динамика на отношенията от онова време на купони, нудистки къпания, напивания и ганджа. Малко по-назад се връщаме с разкази като "Сватба" или "Леля Мария", в който около образа на лелята, която чисти един софийски апартамент, се концентрира картата на цяло едно детство из дворовете, улиците, сладкарниците на онази София. 

Смяната на времената в началото на 90-те пък е особено ясно предадена в разказ като "Херкулес ЕООД" - история за ученици хамали, които в годините на свободното преселение и засилената смяна на жилища трябва да пренесат старите вещи от апартамента на една болна и възрастна жена. Нейният апартамент, превърнал се във вехтошарник за стари спомени, е като миналото, което тя не иска да изхвърли, но което трябва да бъде събрано и изнесено, заедно със снимките от младостта й на Хаинбоаз - от създаването на републиката, но минало, което вече се разпада в ръцете ни и от чиито навити на рула пропагандни плакати извират хлебарки.  

В "Бразилски храст" и "Плъх" Велина ни отвежда в Париж, сред младите леви интелектуалци от 68-а и боботата (хипстърите) от началото на хилядолетието, описвайки ни един Париж близо до клишетата за хилядите туристи, но през погледа на някой роден там, който го познава откъм влажните и мрачни сгради и от местата, където обитават плъховете. "Черква" ни отвежда при младите имигранти в Лос Алджелис, които се стичат в българската църква, наясно, че носталгията е в противоречие с факта, че вероятни всички у дома им завиждат, че още през 90 г. са се озовали в мечтания десетилетия свят. В "Гласове" разбираме, че онова, което отличава децата на българските посланици от тези на другите, е, че те не пеят песни за великденския концерт, защото би трябвало да са от атеистична държава. Един от любимите ми разкази "Фиш" пък отново ни връща под холивудските хълмове, за да ни разкаже по нов начин приказката за златната рибка - история за това как се отплаща (дори и материално) любовта и онова което й посветиш и какво струва недоверието и колебанието. 

"Бразилски храст" събира разкази с различна дължина, структура, топоси и времена. Онова, което ги обединява, е езикът, умението да описва преживявания ежедневни, близки, естествени за определена възраст или среда, да води любопитството и да ни сближава с героите си. \
\
Велина Минкова разказва истории, в които краят често идва внезапно, оставяйки читателят сам да донапише историята, или пък - защо не - да я остава именно такава, отворена. Нейният стил използва един изключително лек и приятен разговорен езиков регистър, който не разчита на орнаментика, а директно и непресторено скицира героите си и техните генерични изживявания, които поколенията, близки до това на авторката, ще разпознаят.  Струва си да споменем и умението на авторката да вмъква еротиката и сексуалността в наратива, с искреност и непосредственост, която ги прави напълно естествени и нито пошли, нито изкуствени и неумели. За нейната ведра ироничност вече споменах - тя отваря разказа, прави го още по-достъпен, подобен на споделяне.