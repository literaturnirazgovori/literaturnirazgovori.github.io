---
layout: post
hidden: false
title: Нов роман на Колсън Уайтхед ни връща в Ню Йорк от 60-те
subtitle: В "Харлемски рокади" главният герой Карни се опитва да пусне котва в
  обществото на почтените. Това обаче не е никак лесно, ако баща ти е бил
  гангстер
author: Antonia
image: /Uploads/harlemski-rokadi-30.jpg
category: newbooks
category2: ""
tags:
  - Колсън Уайтхед
  - Харлемски рокади
  - роман
  - Лист
ozone-link: https://www.ozone.bg/product/harlemski-rokadi/
schedule: ""
---
Бестселърът на Колсън Уайтхед "Харлемски рокади" се появява на български език само три месеца след появата му в САЩ. Изданието носи логото на "Лист", а художник на корицата е Костадин Кокаланов. Автор на скоростния превод е Ангел Игов, съобщават от издателството.

\==

Любовно писмо до нюйоркския квартал Харлем, маскирано като криминале – така някои читатели определят "Харлемски рокади". Това е третият роман на Уайтхед, реализиран у нас от издателството след култовите „Подземната железница” и „Момчетата от „Никел” ([виж ревю за книгата тук](https://literaturnirazgovori.com/bookreviews/2021/06/01/12-09-%D0%BC%D0%BE%D0%BC%D1%87%D0%B5%D1%82%D0%B0%D1%82%D0%B0-%D0%BE%D1%82-%D0%BD%D0%B8%D0%BA%D0%B5%D0%BB-%D0%B1%D0%B0%D0%BD%D0%B0%D0%BB%D0%BD%D0%BE%D1%81%D1%82%D1%82%D0%B0-%D0%BD%D0%B0-%D0%B7%D0%BB%D0%BE%D1%82%D0%BE-%D0%BF%D1%80%D0%B5%D0%B7-%D0%BF%D1%80%D0%B8%D0%B7%D0%BC%D0%B0%D1%82%D0%B0-%D0%B8-%D0%BD%D0%B0-%D1%80%D0%B0%D1%81%D0%B0%D1%82%D0%B0.html)).

\==

Историята се разиграва в красиво пресъздадения Ню Йорк от началото на 60-те години. В Харлем порциите са разпределени, знаят се пласьорите, сутеньорите, на кои полицаи колко се дава, знае се и на кого дължиш почит, ако искаш да се издигнеш. Цялата тази мрежа обаче почти няма връзка с външния свят – света на белите.

\==

Карни държи магазин за мебели, завършил е колеж и опитва да пусне котва в обществото на почтените. Това обаче не е никак лесно, ако баща ти е бил гангстер, а най-близкият ти роднина постоянно се забърква в неприятности и винаги разчита на теб.

\==

Излизането на романа с оригиналното заглавие Harlem Shuffle на бял свят също е сложно. Уайтхед го обмисля и пише години наред, много преди да започне „Момчетата от „Никел”. Накрая обаче го завършва на едри хапки през месеците на COVID-карантината в Ню Йорк. 

\==

Веднага след излизането му на 14 септември в САЩ „Харлемски рокади” влезе в списъка с бестселъри на седмицата на „Ню Йорк таймс”. В „Пъблишърс уийкли” пък отбелязват, че историята е превъзходна, а начинът, по който Уайтхед описва Харлем, е „толкова подробен и жив като Дъблин на Джойс”. Понастоящем е фаворит в класациите за книга на годината отвън Океана.

\==

Романът е сред акцентите в каталога на „Лист” на Коледния панаир на книгата. На щанд 330 в НДК той ще се продава с 20 процента отстъпка.