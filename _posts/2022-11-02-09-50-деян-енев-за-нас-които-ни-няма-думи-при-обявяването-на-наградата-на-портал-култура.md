---
layout: post
hidden: false
title: >-
  Деян Енев за "Нас, които ни няма" - думи при обявяването на наградата на
  "Портал Култура"
subtitle: >-
  Авторът е избрал най-трудното, да описва състояния, а не събития, но успява да
  облече в думи цялата невидима мрежа на живота, която е жива и пълнокръвна само
  в настоящия миг, казва той
author: Antonia
image: /Uploads/njfhseuf.jpg
category: mybooks
category2: ''
tags:
  - Нас
  - ' които ни няма'
  - Портал Култура
  - награда
  - отличие
  - 'роман '
  - Антония Апостолова
  - Деян Енев
schedule: ''
pageviews: 178
---
*На 1 октовмри, Деня на будителите, романът **["Нас, които ни няма" на Антония Апостолова](https://literaturnirazgovori.com/newbooks/2021/06/02/09-58-%D0%BD%D0%B0%D1%81-%D0%BA%D0%BE%D0%B8%D1%82%D0%BE-%D0%BD%D0%B8-%D0%BD%D1%8F%D0%BC%D0%B0-%D0%BD%D0%BE%D0%B2%D0%B8%D1%8F%D1%82-%D1%80%D0%BE%D0%BC%D0%B0%D0%BD-%D0%BD%D0%B0-%D0%B0%D0%BD%D1%82%D0%BE%D0%BD%D0%B8%D1%8F-%D0%B0%D0%BF%D0%BE%D1%81%D1%82%D0%BE%D0%BB%D0%BE%D0%B2%D0%B0.html)** бе удостоен с втората от двете престижни **национални награди за проза на "Портал Култура" за 2022 г**. Тя се връчва заради "разказваческото й умение да облече в думи неназовимото и така да превърне човешкия дъх в дихание на цяло поколение". **Писателят Деян Енев**, част от авторитетното жури, каза следните думи при обявяването на отличието:*

\==

През 1986 г. бях призован запас в редовете на Българската народна армия. Предстояха ми пет дни тъпота, които ми се струваха непреодолими, защото бяха изминали едва пет години от онзи двегодишен срок зад оградата, който, наред с приятелствата, насади в гърдите ни тежки чугунени слитъци от пиянство, безразличие, леност. Успях да преодолея тези пет дни тъпота по силата на щастливо стечение на обстоятелствата – на път за казармата хлътнах в една книжарница и си купих книгата на непознат за мен руски автор, Константин Воробьов. Книгата се наричаше „И дойде великанът”.

\==

Вътре се разказваше за невъзможната и обречена любов между начинаещ писател и жената на началника на местния затвор. Смела и опасна книга, по чудо излязла в онези години в СССР, а после и у нас. Тъкмо неистовата, не от мира сего, благодатна жарава на любовта, описана в книгата, се оказа моето лекарство.

\==

Разказвам това, защото при четенето на книгата, за която ще стане дума ("Нас, които ни няма"), изпитах същото. И така. Изпълнен съм с особено тържествено настроение, защото на мен се падна удоволствието и честта да обявя втората голяма литературна награда на Портал Култура за 2022 г. 

\==

Тя се връчва на един роман, който се е отказал от обичайните атрибути на романа, от сюжета, от фабулата, от събитийността, за сметка на живеенето в мисълта и езика, тоест в самата органична тъкан на романа, както проницателно отбеляза един наш литератор. Сърцевината, заради която, в крайна сметка съществува писането. Тази сърцевина, а не нещо друго, оправдава създаването на една книга и ако резултатът е толкова блестящ, както в нашия случай, то той разширява и украсява на свой ред представата ни изобщо за една национална литература. 

\==

Разбира се, романът има своята конструкция, наподобяваща множество от концентрични кръгове, които се срещат и наслагват, но тя е толкова фина, че може да бъде разшифрована и изследвана същински само от много задълбочен литературоведски анализ.

\==

![](/Uploads/sadasdaawe.jpg)

\=﻿=

Казаното дотук не е само от куртоазия във връзка с награждаването. Авторът е избрал най-трудното, да описва състояния, а не събития, но успява да облече в думи цялата невидима мрежа на живота, която е жива и пълнокръвна само в настоящия миг, а после изтлява и така спасява от поражение нетрайната човешка памет. Неговата холограма на времето е свръхточна, а любовта е кодът, чрез който става разчитането на изображението. 

\==

Това обаче не е роман за любовта. Или ако е за любовта, то любовта е стъклото, през което се вижда всичко останало. Защото това е по-скоро роман за израстването, за изграждането на човешкото в самото осъзнато начало на човешкия път, за взаимната помощ при това израстване. За готовността да отдадеш цялата си душа на другия и да приемеш неговата душа, докато не станете едно.

\==

Това е роман за доверието.

\==

Ще завърша тези кратки думи с още един литературен паралел. Втората част на романа, разказаното през очите на героинята, е истински шедьовър и по нещо ми напомня за „Мястото” на Ани Ерно, тазгодишната нобелова лауреатка.

\=﻿=

![](/Uploads/sfdarwrawr.jpg)