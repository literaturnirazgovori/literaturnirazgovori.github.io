---
layout: post
hidden: true
title: '"Скипи умира" - или за човека като болтче, на което се крепи всичко'
subtitle: Докато най-новата му книга чака в дългия списък на тазгодишния
  "Букър", българските читатели най-после имат възможност да се запознаят с
  ирландския писател Пол Мъри чрез предишен негов номиниран роман
author: Antonia
image: /Uploads/skipi-umrya-korica.jpg
category: bookreviews
category2: ""
tags:
  - Скипи умира
  - Кръг
  - Пол Мъри
  - рецензия
  - роман
schedule: ""
---
> *Може би светът е съставен не от струни, а от истории, безброй малки, ярки истории, а много, много отдавна всички са били част от някаква супергигантска история, която внезапно се е разпаднала на милиард късчета, така че затова никоя отделна история сама по себе си не е особено смислена и през живота си трябва да се опитваме да сплетем отделните истории - моята с твоята, нашите с тези на всички, които познаваме, докато не се получи нещо, което за Бог, или който е там, да прилича на буква или дори цяла дума…*

*\==*

Докато най-новата му книга *The Bee Sting* чака в дългия списък на тазгодишната награда "Букър" (да не се бърка с международното отличие с това име, присъдено тази година на Георги Господинов), българските читатели най-после имат възможността да се запознаят на български с ирландския писател Пол Мъри. Благодарение на издателство "Кръг" вече четем по-предишната му, или втора, книга "Скипи умря", също номинирана навремето за престижното отличие. 

Историята обединява няколко сюжетни линии, чиято пресечена точка е ежедневието в мъжката католическа гимназия "Сийбрук", чийто прототип е колежът, който самият Мъри е посещавал някога, а героите, разбираемо, са членове на трите групи в него: учениците, учителите и свещениците. Не се заблуждавайте обаче, че става дума за предълъг (над 600 страници!) тийнейджърски роман. Макар да може да се чете и от настоящи, и от отдавна пораснали тийнейджъри, "Скипи умря" е дълбока общочовешка и екзистенциална драма, написана с изключително въздействаща сплав от комедия и трагедия, хумор и сериозност, ирония и романтичност, жаргон и висок поетичен език. 

Двата главни протагониста и носители на основните гледни точки (от иначе многото в разказа), около които се въртят и останалите събития, са 14-годишния Даниел Джъстър, по прякор Скипи, и учителят по история Хауърд Страхливеца. Чувствителното, чисто, срамежливо, романтично и дълбоко травмирано и зависимо от хапчетата дете и провалилият се като брокер в Ситито бивш ученик, върнал се на родното място, за да заеме мястото на един от онези учители, които някога самият той е презирал или подигравал. 

Превръщайки ги в своеобразна изместена във времето версия един на друг, "Скипи умря" е разказ едновременно за приемствеността и "счупването", за продължаването и пропадането между поколенията, както и демонстрация за това "в какво (са обречени да) се превръщат мечтите" на всяко следващо от тях. Да, парадоксът е, че именно тази първоначална уж непреодолима разлика между всеки две поколения се отменя тяхното застигащо ги подобие: някогашните луди, мечтателни, трогателно смешни момчета се превръщат в унилите, примирени, нелепи възрастни, пред които хоризонтът на различието се е затворил. В този неумолим процес всеки пореден се превръща в същата жертва на времето, на конюнктурата, на бита, на провала.   

![](/Uploads/skipi-umrya.jpg)

Скипи умира буквално още в първата страница на дългия роман. Този спойлер обаче не попречва по никакъв начин на увлекателното повествование, което се връща към предходните събития, преди отново да се завърне към последствията от тази смърт в настоящето - последствия, които отекват с огромна сила в средите на всички в училището и придобиват силата да променят или поне да дадат шанс за промяна на куп съдби. Мъри не търси виновника като детектив, а подобно сърцевед ни превежда през ежедневието на всички предполагаемо замесени в този акт на съдбата. 

Тук е Лори, възлюбената на Скипи, принесена в жертва от амбициите на родителите си и безмилостния натиск на популярността. Тук е обсебения от физиката Рупрехт, съквартирант и най-добър приятел на Скипи, който търси популярност чрез научен пробив - откриването на портал към многото паралелни на нашата вселени. Тук е дребният престъпник и начинаещ дилър Карл, отчаян съперник за сърцето на Лори и много, много изплашено момче зад фасадата на агресията. Тук е Автоматора - крайно прагматичният и материалистичен заместващ директор, който не спира пред нищо в опитите си да овладее училището и да сложи край на цяла епоха в ирландското образование. Тук е страшилището отец Грийн, един от отмиращото поколение на духовниците в гимназията, който носи тъмен грях от миналото си на мисионер в Африка. Тук е треньорът по плуване, който обича момчетата си твърде, критично много.  

Заплетените сюжети с много забавни диалози крият една ерудитска по същността си книга. Мъри сърфира по куп теми, които се превръщат в метафори една на друга и на посланията в историята: квантова физика (струнна и М-теория), история (ужасите на Първата световна война и участието на ирландците в нея), поезия (тази на Робърт Грейвс, описал последната), обаянието на ирландската митология, технологичния бум от първото десетилетие на милениума, отмиращата институция на католическите свещеници в модернизиращото се образование, наследството на мисионерството и колониализма, язвите на педофилията насред духовенството, материализма на среданта класа, драмата на учителството, зависимостите и анорексията, разпада на интимните връзки и така нататък и така нататък...

Мъри успява да създаде собствен модел, обвързвайки струнната теория от физиката с тази на човешките взаимоотношения и любовта, първичния хаос с този на обществата. По този начин открива начин да противостои на това, че "всичко се разпада". Хората са подобни на вселените с мембрани, които може да са и са огромни, но и с размерите на частица, може да са на светлинни години разстояния, но и буквално една до друга, понесени из единайсетте измерения. "Само на милиметър от нас може да има друга вселена, а ние да не можем да я видим, защото е в друго измерение" - тази научна постановка е всъщност най-доброто обяснение за онова, което се случва при разминаването на хората. А фактът, че "Самата структура на Вселената причинява системна липса на баланс" се отразява в асиметрията в живота ни, в бита, в обществото, във воденето на войните, в цялата тази сложност и объркване, насред които живеем. 

![](/Uploads/skippy2.jpg)

Рупрехт е убеден, че злощастието в любовните взаимоотношения може да се проследи до субатомно ниво. И че 

"вместо да живеем във вселена с откликващи един на друг двойки, където споделената любов трепти симетрично из пространството като милиони чифтове пеперудени крилца, се получават безкрайни низове от несбъднати копнежи, които се разпростират и криволичат и накрая свършват в безброй много задънени улици (...) Може дори да се каже, че Вселената всъщност е изградена от самота, и че тази изначална самота упорито преследва всеки неин жител".

В тази Рупрехтова теория съществуват портали, способни даСЪРЦЕТО Е ПОРТА КЪМ ДРУГ СВЯТ И ВЕДНЪЖ ОТВОРЕНА, НИКОГА НЕ МОЖЕ ДА БЪДЕ ЗАТВОРЕНА НАПЪЛНО

Изглежда Скипи е бил едно от онези невзрачни, незабележими болтчета, на което се е крепял целият механизъм. 

Забравата няма да спре макар да има толкова неща за помнене. И все пак Хауърд и Рупрехт се съпротивляват, защото, както е казал Бродски, единствено любовта може да бъде заместител на паметта. (Накрая осъзнава, че забравянето няма да спре, че каквото и да прави, спомените ще продължават да се изцеждат като капки кръв от рана, която не може да зарасне, докато накрая не избледнеят всички). 

Перифразирайки Елюар („Да, друг свят съществува, но той е в този, в който живеем“), Мъри пише, че "в този свят, който изглежда толкова скучен и обикновен, има един напълно приказен, магически, прекрасен свят".