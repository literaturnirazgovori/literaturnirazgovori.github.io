---
layout: post
hidden: false
title: '"Нещотърсач" събира 44 предмета от близо и далеч и техните истории'
subtitle: Разказвайки историите им, Екатерина Петрова всъщност разказва и за
  местата, откъдето те произлизат, като ги поставя в по-широк езиков, културен,
  исторически или географски контекст
author: Antonia
image: /Uploads/neshtotarsach.jpg
category: newbooks
category2: ""
tags:
  - Екатерина Петрова
  - Жанет 45
  - Нещотърсач
  - нова книга
ozone-link: https://www.ozone.bg/product/neshtotarsach-44-ne-obiknoveni-predmeta-ot-blizo-i-dalech/
schedule: ""
---
Както подсказва подзаглавието ѝ, най-новата книга на издателство "Жанет 45" - "Нещотърсач", съдържа истории за 44 предмета от близо и далеч. Любопитната и разнообразна селекция, подредена тематично от Екатерина Петрова, включва изненадващи находки от цял свят: ботуши от Бутан, тротоарни плочки от Барселона по дизайн на Гауди, чаши за вино от Страната на баските, брошка с формата на сърце от Сараево, еспадрили от Пиренеите, скарабеи от Древен Египет, кутия с боклук от Ню Йорк, карта на Източен Берлин и много други.

\==

Разказвайки историите на конкретните предмети, авторката всъщност разказва и за местата, откъдето те произлизат, като ги поставя в по-широк езиков, културен, исторически или географски контекст. Смесица между пътеписи, есета и разкази, текстовете са внимателно проучени и подплатени с любопитни факти, но пречупени през субективния поглед на Екатерина и личната ѝ биография на пътешественик.

\==

Художественото оформление на Люба Халева с чувство за хумор улавя духа и настроението на историите. Самата книга също се превръща в красив предмет – за четене, за притежаване и подаряване.

\==

Екатерина Петрова се занимава с литературен превод, есеистика и журналистика. Нейни текстове и преводи на български и английски са публикувани в Капитал Light, Дневник, Бакхус, Една седмица в София, Balkan Travellers, Vagabond, Words Without Borders, както и в личния ѝ блог за снимки и пътеписи The Ground Beneath My Feet. 

\==

През различни периоди е живяла, учила или работила в Кувейт, Минесота, Ню Йорк, Берлин, Лондон, Париж, Куба, Айова, Косово, Белград, Северна Ирландия и Южна Франция. В момента живее в София и пътува при всяка възможност. Освен да пише, превежда и снима, обича да имитира акценти, да яде кимчи и кисели краставички и да търси предмети с интересни истории.