---
layout: post
hidden: false
title: Един босненски и три македонски романа от издателствата "Персей" и "Изида"
subtitle: >-
  Тазгодишният носител на Наградата за литература на Европейския съюз Петър
  Андоновски и доайените Луан Старова и Димитър Башевски са едни от най-ярките
  представители на днешната литература в Северна Македония. На български излиза
  и **„Прясно боядисано“** от големия съвременен босненски писател Йосип Млакич
author: Antonia
image: /Uploads/makedonski.jpg
category: newbooks
category2: ''
tags:
  - Димитър Башевски
  - Луан Старова
  - Петър Андоновски
  - Йосип Млакич
  - Изида
  - Персей
  - нова книга
  - роман
ozone-link: 'https://www.ozone.bg/product/pryasno-boyadisano/'
schedule: ''
redirect_from:
  - >-
    /newbooks/2020/08/19/14-51-един-босненски-и-три-македонски-романа-от-издателствата-персей-и-изида
---
Един босненски и три македонски романа излизат под знака на издателствата "Персей" и "Изида".

\==

Романът **„Прясно боядисано“** от големия съвременен босненски писател **Йосип Млакич**, (изд. Персей, 2020) е покъртителен психологически разказ за войната и вътрешните белези от нея. Книгата е носител на престижната литературна награда „Владимир Назор“. Йосип Млакич не само е спечелил много литературни отличия с романите си, но е и един от най-уважаваните сценаристи на Балканите.

\==

Клара е израснала в Швеция. Тя е студентка, но повечето време посвещава на майка си, единствения й близък човек, чийто живот бавно гасне. Клара е шестгодишна, когато двете са принудени да бягат от войната в бивша Югославия, за да се спасят. Жестокостите на конфликта и мъчителният път на бягството са оставили неизлечими следи в душата и подсъзнанието на момичето, въпреки усилията на майката да представи оцеляването в онази брутална действителност като игра, за да не се травмира детето. Игра, сравнена с бягството до Египет от Евангелието по Матея. Игра, в която те трябва да спазват определени правила, за да стигнат живи и невредими до спасителния бряг - където обаче спомените от миналото продължават да ги преследват. 

\==

Действието в романа се развива бързо и динамично, сякаш се лее като вода, която трябва да отмие и отнесе най-страшните мигове и картини, заключени дълбоко и трайно в съзнанието на двете, пишат издателите. Преводът е на Таня Попова.

\==

Три важни македонски книги се появиха също в български издания. Тазгодишният носител на Наградата за литература на Европейския съюз Петър Андоновски и доайените Луан Старова и Димитър Башевски са едни от най-ярките представители на днешната литература в Северна Македония.  

\==

С богатия си психологизъм и новаторския начин на повествование романът **„Тялото, в което трябва да се живее“ от Петър Андоновски** (изд. Персей, 2020) спечели най-голямата македонска награда за роман на годината. За следващата си книга – „Страх от варвари“, писателят получи пък наградата за литература на Европейския съюз тази година.

\==

На Бригита, шестдесетгодишна съдийка, е възложено най-тежкото дело за тридесетгодишния й стаж в съда. На подсъдимата скамейка трябва да застане два пъти по-млад от нея мъж, изнасилил и убил приятелката си. Бригита е човек, комуто винаги е липсвала сила, решителност и смелост, който винаги е наблюдавал нещата, без да участва в тях, и който живее без семейство и деца. Ще има ли край това дело, ще бъде ли произнесена очакваната присъда? Нима Бригита е права, когато в края на своята кариера се вижда на мястото на подсъдимия? 

\==

Сюжетът на романа **"Кръг" от Димитър Башевски** (изд. Изида, 2020) има много входове и изходи, които всъщност са връщане назад. Отварят се в младостта и се затварят в старостта. Едно пътуване към себе си, житейска равносметка на върховете и паденията, неизживените копнежи, любовта и страстта – като своеобразно чистилище. Романът е търсене на смисъла и разума в живота, на вътрешния мир, който превръща бълнуването в реалност и нощните кошмари в действителност. 

\==

Авторът е избрал да мине през това вътрешно пречистване или покаяние посредством едно пътуване с влак, който минава през всички негови житейски перипетии, колебания, угризения на съвестта и несбъднати мечти. Негови спътници в пътуването са собствената му съвест (господинът в купето) и събирателният образ на жените до него (обвинител и следовател за грешките му в отношенията с жените). В края на пътуването той затваря жизнения кръг, завръщайки се там, където е роден, за да потърси място за вечния си покой.

\==

Димитър Башевски (р. 1943) е носител на най-големите литературни награди на Македония – „11 октомври“, „Рациново признание“, „Ванчо Николески“, „13 ноември“, „Роман на годината“. Превеждан е на английски, чешки, гръцки, румънски, сръбски и албански. Влиза в антологиите на македонската поезия и проза.

\==

**Луан Старова**, македонски академик и блестящ писател, познат на българския читател с романите си от балканската сага за изгнаническото му семейство, този път с романа си **„Посланикът на държавата, която няма да съществува“** (изд. Изида, 2020) ни отвежда по-далече – към южните брегове на Средиземно море, където е изпратен като посланик на Югославия в Тунис. Освен това е акредитиран като посланик и към Организацията за освобождение на Палестина, а по-късно и към създаващата се държава Палестина.

\==

Авторът предлага на читателите интересна история за освобождаването на Тунис от френската колониална зависимост и управлението на първия президент на страната – Хабиб Бургиба, почти неизвестно име у нас, но значимо в Движението на необвързаните държави, начело с Югославия. Още по-интересни са срещите на посланика Старова с емблематичната за палестинците и противоречиво оценявана по света личност – Ясер Арафат.