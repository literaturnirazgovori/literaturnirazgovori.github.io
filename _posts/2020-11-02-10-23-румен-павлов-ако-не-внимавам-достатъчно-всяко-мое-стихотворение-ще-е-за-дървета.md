---
layout: post
hidden: false
title: "Румен Павлов: Ако не внимавам достатъчно, всяко мое стихотворение ще е
  за дървета"
subtitle: Винаги ме води някаква първоначална идея, която е възможно да се
  трансформира във вторична, за сметка на новопоявил се смисъл, казва авторът в
  разговор за дебютната си стихосбирка "Отвор"
author: Antonia
image: /Uploads/rumenpawlov.jpg
category: interviews
category2: ""
tags:
  - Румен Павлов
  - Екрие
  - Отвор
  - поезия
  - интервю
schedule: ""
---
**Поезията ти сякаш се родее с тази на сюрреалистите и дадаистите. Струва ми се, че ти също експериментираш с автоматичното писане. Съгласен ли си? Какво е твоето лично усещане за стихотворенията от дебютната ти стихосбирка "Отвор" (изд. Екрие, 2020)?** 

\==

Донякъде съм съгласен. Предполагам, че могат да се открият елементи и от други течения. Няма как обаче да имам друго усещане, освен че това е просто моята поезия.

\==

**В анонса към книгата Марин Бодаков пише, че "не се налага да разбираме всичко". Аз имах същото усещане - че смисълът в текстовете ти е някак второстепенен, че не бива да се опитваме непременно да го фиксираме, да разберем всеки образ. Водещо тук като че ли е по-скоро пиршеството на думите и тропите, тяхната спонтанност, способността им да изненадват и дори да стъписват, до степен, в която нишката на логиката изтънява и се прокъсва.**

\==

Винаги ме води някаква първоначална идея, която е възможно да се трансформира във вторична, за сметка на новопоявил се смисъл. В редки случаи „пиршеството на думите”  може да е причината, а не следствието.

\==

**"Към нас се движи леко тъмнината, а ние плюем точно срещу вятъра" - това ли прави поетът според теб? И още един въпрос за поезията:**
*"шибат ме камшиците
и отново ме заклеват
да казвам истината само истината
да пиша в стиховете само истината"* \
**Зона на истина ли е поезията за теб и на какво изпълнява ролята на камшик лично за теб?**

\==

На първия въпрос – всеки го прави или го е правил в някакъв период, поетът също. Важното е да се мобилизира в даден момент и да обърне посоката. Да, поезията и изкуството като цяло би трябвало да са зони на истината, а вътрешният глас на поета и твореца да е камшикът, който постоянно го държи под око.

\==

**Каква е разликата между крехките ни мускули в калта и крехките крила в небето?**

\==

Няма разлика.

\==

**Кои са звездоброячите в стиховете ти?**

\==

Не знам, защото не се виждат - черни са и се сливат с нощното небе.

\==

**"В сивомлечнобели сгради не може да се мисли галактически" - какво е тогава мисленето в панелките на живота ни?**

\==

Мислене за земни, реални, на една ръка разстояние неща.

\==

**Какви са двете половини, на които се разделя днешният човек, според теб?**

\==

Това, което прави и това, което иска да прави.

\==

**"Ти завинаги си ти" - звучи като ограничителна заповед, макар да казваш, че това "ти" уж включва промените в него. Все пак възможно ли е излизането от себе си?**

\==

На този въпрос ще търся отговор цял живот.

\==

**Един от честите образи в поезията ти е дървото и листата...**

\==

Отдавам го на силната си връзка с природата. Ако не внимавам достатъчно, всяко мое стихотворение ще е за дървета.

\==

**"Не искам от нищо по много" - сигурен ли си, че няма изключения?**

\==

Това е един стих от бъдещето. Написах го, за да ме подсеща.

\==

**Имаш ли свой собствен отвор - към какво води?**

\==

Обикновено води до същото, което е извън него.

\==

*"опитомяването
на настоящето
вече е
непостижимо"* \
**Как би коментирал този стих в контекста на днешната световна пандемия и социална карантина? И какви са основанията ти да "съчувстваш на света" от днес?**

Социалната карантина е добър момент за опровергаване на това твърдение, макар че съм напълно съгласен с Робърт Фрост, че „...The present/ Is too much for the senses,/ Too crowding, too confusing -/ Too present to imagine.” Все пак не мисля, че днешният свят е много различен от вчерашния. Съчувствието би трябвало да прераства в действие – на това се опитвам да се уча.

\==

**Кои са гласовете, които можем да чуем в текстовете ти? Чия поезия ти е била настолна през годините, от кого си се „учил“? И поезията на кои свои съвременници харесваш днес?**

\==

T.С.Елиът, Силвия Плат, Константин Павлов, Данила Стоянова, Пабло Неруда, Лорка. Напоследък съм запленен от Дерек Уолкът. Харесвам първата стихосбирка на Иван Ланджев.