---
layout: post
hidden: false
title: >-
  Излиза "Мир на кумирите ни" от Георги Мишев - продължение на мемоарите му "Мир
  на страха ни"
subtitle: >-
  В "Мир на страха ни" бях обхванал по-общи събития от 60-те години на миналия
  век досега, но исках да се спра на някои конкретни моменти, като Възродителния
  процес и Прехода, чувствах, че е необходимо по-подробно вглеждане в детайлите
  и така се стигна до "Мир на кумирите ни", казва авторът
author: Antonia
image: /Uploads/mirnakumiriteni.jpg
category: newbooks
category2: ''
tags:
  - Георги Мишев
  - мемоари
  - Мир на кумирите ни
  - Хермес
schedule: ''
---
„Мир на кумирите ни“ от Георги Мишев излиза под знака на изд. „Хермес“. Книгата е своеобразно продължение на литературните му мемоари „Мир на страха ни“. Двете издания събират истории, бележки и спомени от миналото на автора, а сред страниците им могат да бъдат открити имената на Радой Ралин, Блага Димитрова, Валери Петров, Георги Джагаров, Николай Хайтов, Георги Георгиев-Гец, Константин Константинов, Марко Ганчев, Стефан Продев, Тодор Живков, Желю Желев и много други известни българи. 

\==

„Мир на кумирите ни“ ще бъде публикувана като част от традиционните Дни на българската книга, които ИК „Хермес“ провежда всяка година от 11 до 24 май.

\==

Георги Мишев е български сценарист и писател. Автор е на близо 30 заглавия, сред които са книгите: „Осъмски разкази“, „Адамити“, „Добре облечени мъже“, „Дунав мост“, „Патриархат“, „Матриархат“, „Дами канят“, „Мир на страха ни“ и др. По негови сценарии са заснети много български филми.

\==

**Ето и кратко интервю на издателите с автора за предстоящата книга:**

\==

_**Защо беше важно за вас да напишете продължение на „Мир на страха ни“?**_

\==

В „Мир на страха ни“ бях обхванал по-общи събития от 60-те години на миналия век досега. Но исках да се спра на някои конкретни моменти, чувствах, че е необходимо по-подробно вглеждане в детайлите, и така се стигна до „Мир на кумирите ни“. В първата книга не бях засегнал възродителния процес например. В това своеобразно продължение успях да го направя. Писах и за Прехода. Разбира се, обемът на книгата не позволява да се простирам прекалено много, затова някои етапи от близкото ни минало са само щрихирани, но беше важно да ги включа в общата конструкция.

\==

_**„Мир на страха ни“ и „Мир на кумирите ни“ следват нетипична структура, която ги различава от други мемоарни книги. Как се спряхте на този подход на писане?**_

\==

Докато пишех, търсех баланс между някаква времева последователност, на база на която да конструирам текста, и любопитно съдържание за читателя. Но и двете книги са по-скоро сборници със спомени, а спомените често се появяват без определена последователност. Така че „Мир на страха ни“ и „Мир на кумирите ни“ нямат сюжетна конструкция, защото и човешкият живот не протича в един сюжет... Всъщност всички ние сме сбор от много сюжети.

\==

_**Какво да очакват читателите от „Мир на кумирите ни“?**_

\==

Живеем във време на самореклама и всеки тръби, че неговото е най-добро. Аз съм на 85 години, видял съм много от изминалия век и го разказвам в книгата си. Хората, които проявяват интерес към близкото минало и искат да видят едно тълкувание на това минало, със сигурност ще намерят нещо за себе си в „Мир на кумирите ни“.
