---
layout: post
hidden: true
title: За "Неудобството на вечерта", в което се проявява истинската ни същност
subtitle: Една от целите, и качествата, на този тип романи е способността им да
  "смущават", въпреки че българската дума трудно може да пресъздаде богатството
  на смисъла в английското to disturb
author: Antonia
image: /Uploads/neudobstvoto-na-vecherta-30.jpg
category: bookreviews
category2: ""
tags:
  - Марийке Лукас Райнефелд
  - Неудобството на вечерта
  - ICU
  - роман
  - рецензия
ozone-link: https://www.ozone.bg/product/neudobstvoto-na-vecherta/
schedule: ""
---
> "Неудобството е полезно, в него се проявява истинската ни същност"

\==

Първото, което си помислих, докато четях "Неудобството на вечерта" на Марийке Лукас Райнефелд, е, че вече съм чела тази книга. Ако романът е бил отличен с международната награда "Мен Букър" за 2020, то това, струва ми се, е не толкова поради факта, че категорично се откроява, а че по-скоро се вписва в една може би официално непризната, но съществуваща тенденция към мрачни, безнадеждни и подчертано графични текстове, писани предимно от млади (европейски) писатели,  често от гледната точка на млади протагонисти или деца. Само през последната година съм прочела няколко подобни книги, които по един или друг начин се вписват в нея - "[Кожата е еластичната обвивка, обгърнала цялото тяло](https://literaturnirazgovori.com/bookreviews/2020/04/15/11-50-%D0%BA%D0%BE%D0%B6%D0%B0%D1%82%D0%B0-%D0%B5-%D0%B5%D0%BB%D0%B0%D1%81%D1%82%D0%B8%D1%87%D0%BD%D0%B0%D1%82%D0%B0-%D0%BE%D0%B1%D0%B2%D0%B8%D0%B2%D0%BA%D0%B0-%D0%BE%D0%B1%D0%B3%D1%8A%D1%80%D0%BD%D0%B0%D0%BB%D0%B0-%D1%86%D1%8F%D0%BB%D0%BE%D1%82%D0%BE-%D1%82%D1%8F%D0%BB%D0%BE.html)", "Вегетарианката", "[Жажда](https://literaturnirazgovori.com/bookreviews/2020/03/30/11-33-%D0%B6%D0%B0%D0%B6%D0%B4%D0%B0-%D0%BD%D0%B0-%D0%B5%D1%81%D1%82%D0%B5%D1%80-%D1%85%D0%B5%D1%80%D0%B8%D1%82%D1%81%D0%B5%D0%BD-%D0%B7%D0%B0%D1%89%D0%BE-%D1%82%D0%B0%D0%B7%D0%B8-%D0%BA%D0%BD%D0%B8%D0%B3%D0%B0-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%BC%D0%B5-%D0%B8%D0%B7%D0%BC%D1%8A%D1%87%D0%B8.html)", "[Глад](https://literaturnirazgovori.com/bookreviews/2020/01/09/10-20-%D0%B3%D0%BB%D0%B0%D0%B4-%D0%BD%D0%B0-%D0%B4%D0%B6%D0%B0%D0%BC%D0%B0%D0%BB-%D1%83%D0%B0%D1%80%D0%B8%D0%B0%D1%88%D0%B8-%D1%80%D0%BE%D0%BC%D0%B0%D0%BD-%D0%BA%D0%BE%D0%B9%D1%82%D0%BE-%D1%89%D0%B5-%D0%B8%D0%B7%D0%BF%D0%B8%D1%82%D0%B0-%D1%81%D0%B0%D0%BC%D0%B8%D1%82%D0%B5-%D0%B2%D0%B0%D1%81.html)", но най-вече "[Топи се](https://literaturnirazgovori.com/bookreviews/2019/06/21/10-42-%D1%80%D0%B5%D1%86%D0%B5%D0%BD%D0%B7%D0%B8%D1%8F-%D1%82%D0%BE%D0%BF%D0%B8-%D1%81%D0%B5-%D0%BB%D0%B8%D0%B7%D0%B5-%D1%81%D0%BF%D0%B8%D1%82-%D0%B7%D0%B0-%D0%BA%D0%BE%D0%BB%D0%BA%D0%BE-%D0%B4%D1%8A%D0%BB%D0%B3%D0%BE-%D1%81%D0%B5-%D1%81%D1%82%D0%BE%D0%BF%D1%8F%D0%B2%D0%B0%D1%82-%D1%81%D0%BF%D0%BE%D0%BC%D0%B5%D0%BD%D0%B8%D1%82%D0%B5.html)" на фламандското алтер-его на Райнефелд Лизе Спит, чиито сюжет и теми изумително се припокриват. 

Една от целите, и качествата, на този тип романи е способността им да "смущават", въпреки че българската дума трудно може да пресъздаде богатството на смисъла в английското to disturb. Това неудобство и безпокойство обикновено е съчетано с откровен и суров, но подчертано плътен, образен и поетичен език. Като поет (чиято дебютна стихосбирка до голяма степен съответства на темите в романа й), Райнефелд определено разчита на една понякога прекомерна, но със сигурност необичайна и импозантна метафорика, доближена до идеите за смъртността, тленността, уродливостта, сексуалността, инцеста, дефекацията, които натрапчиво владеят романа й. Също като в поема, много от образите се повтарят и заплитат нишка от мотиви. Райнефелд например вижда в "залепналите устни на майка ми – досущ два чифтосващи се плужека", като образът на охлювите се повтаря много пъти в текста. 

Разбира се, колкото е невероятно, толкова е и възможно разказвачът на тази история - едно 10-12-годишно андрогинно момиче, което тепърва открива и експериментира със сексуалността си - да види именно този образ. По отношение на разказваческата достоверност усещането ми е двояко - в романа като че ли има дисбаланс между начина, по-който звучи тази подрастващата героиня. На моменти той е ту твърде инфантилен, ту пък изведнъж нетипично проникновен и усложнен като език и философия за възрастта й. Този недостатък обаче не възпрепятства общия начин, по който звучат още по-смущаващо трудните за разказване неща, когато са предадени през простата, нехитруваща, сурова, безстрастна, директна, недоразвита емоционално гледна точка на едно дете.

Обикновено представят "Неудобството на вечерта" като роман за последствията от загубата, за понасянето - или по-скоро непонасянето - на скръбта, причинена от смъртта на големия син в едно семейство, което постепенно се оттегля от себе си, предава се на емоционалната разруха на фона на живота си в селската ферма и на строгата си калвинистка религиозност. (Малко по-късно ще обясня защо не съм изцяло съгласна с това). Когато 10-годишната Яс отправя наивно, по детски, молитва към Бог да прибере брат й Матийс вместо любимия й заек, който иначе ще свърши като коледно ястие върху трапезата, тя не предполага, че молбата й ще бъде изпълнена още същата вечер. Яс е погълната от вина и с цялото си семейство потъва в скръбта от загубата на Матийс, за която у дома не им е разрешено да разговарят. 

Онова, което следва, е история на тиха лудост, жестокост, отчаяние - а аберацията се превръща в единствения възможен език на болката, в начина, по който децата в семейството се справят със своята изоставеност. Майката се отдава на гладуване и мисли за самоубийство, бащата - на наказания и грубост, братът - на самонараняване и садизъм към животни, а всичките три деца - на все по-смущаващи експерименти със сексуалността си. Яс носи яке, с което не се разделя и което се превръща в символ на стената, зад която се крие от външния свят; тя забива габърче в пъпа си и страда от хроничен запек, метафора едновременно на болката й и на опита й да опази изгубеното ("Можех да си стискам àкото. Зарекох се от сега нататък да стискам всичко, което не желая да изгубя"). Яс на практика имитира трупа на брат си, на който са сложили памуци в ануса, за да не се изпусне в смъртта си.

Обсесията с телесните функции в романа - изхождане, повръщане, кървене - е всъщност нормална фаза в детството. Ако трябва да стигнем до Фройд, може би можем да поразсъждаваме върху „аналните“ личностни черти, особено онези, които предопределят интерес към колекционирането, притежанието и задържането на обекти - така както Яс събира в джоба на якето си неща, които имат значение за нея. 

Впрочем "история" не е точната дума, тъй като в "Неудобството на вечерта" става дума по-скоро за безсюжетна проза, за редуване на все по и по-смущаващи епизоди, които сгъстяват емоционалното и психическото състояние в дома на Мюлдерови. Сюжетът отстъпва пред атмосферата, като освен смъртта на брата и самият край на романа, в него не се случва нищо повече - с изключение на апокалиптичната епидемия от шап и умъртвяването на всички животни във фермата, нещо, която превръща мизансцена почти в библейски, във всеки случай във видение по Бош. 

Аз обаче не съм съгласна изцяло с това, че смъртта в завръзката на романа поставя началото на една низходяща промяна у героите. Тя е по-скоро случайно събитие в една не последвала го, а съществувала и преди него ситуация на емоционална дистанция. Както разказва Яс, тя е започнала още с раждането й:

"Никой не познава моето сърце. Дълбоко скрито е под якето, под кожата и ребрата. Девет месеца в корема на майка ми сърцето ми е било важно за някого, но щом е излязло оттам, са престанали да се интересуват дали бие достатъчно често и никой вече не се стряска, когато спре за миг или затупти като обезумяло, за да подскаже, че нещо не е наред."

Ето защо за мен тази история е не толкова история на последиците от травмата, а по-скоро за условията на неглижиране и пренебрегване (съчетано със суров, близо до природата, спартански начин на живот, и също толкова спартанска религиозност), в които им се налага да се справят и с травми. История за неспособността, отсъствието, липсата на докосване. Неспокойството на ума у Яс е било част от нея още отпреди смъртта на брат й. Ето защо сюжетната завръзка се оказва без решаващо значение, още повече че няма никаква индикация за контраста с предишно състояние на нещата, което да ни убеди в разликата, а оттам и в рязкостта на драмата. 

Всичко звучи като повече от логично, като част от един продължаващ кошмар, от една обреченост, от едно статукво, засилено от смъртта, но не дължащо се на нея. Статукво, от което Яс си мечтае да избяга "на другия бряг". Отправен към този друг бряг, загива и Матийс, потъвайки в леда, не оставяйки никаква надежда за хепи енд, за избавление и утешение. 

В този свят, в който човекът и животното са толкова близо един до друг, телесното функциониране като че ли изчерпват битието, както при кравите, които се споменават многократно и с които всичко се сравнява, битието е хранене, дефекиране, копулиране и неизбежна смърт. Болката, безсмислието, тленността са неизбежни. Вместо пасторални, картините от фермата са апокалиптични, дистанциращи, заземяващи. Торта е чест образ. Многото прониквания в романа - в ануси, в пъпове, дори в ухото на Яс, в което влиза езикът на баща й, са като проникването на тялото в пръстта, като дупките за началото и края на житейския кръговрат, изразен ясно в метафора като "анусът на кравата се отваря и затваря като гладни бебешки устенца". Физическото е всичко, така както родителите на Яс присъстват телом, но духом изобщо не са там, с нея. 

Тези експерименти с ужасното и противното са почти всичко, което се случва в романа, и са колкото недостоверни, толкова и сме способни да открием в тях спомен за това колко жестоко може да е детското ни любопитство. Неспособни да .., това се превръща в заместител на липсващата любов и буквално физическо и душевно докосване ("Ако не можеш да докоснеш човек или животно с любов, по-добре се откажи и насочи вниманието си към друго."). Те започват да търсят жертва - за да откупят нормалността и за да "върнат" брат си и едновременно с това да разиграят смъртта му. 

Подобно на героинята си, Марийке Лукас Райнефелд расте във ферма в нидерландската провинция и пак като нея губи брат си в ранна възраст. Освен това Райнефелд определя половата си идентичност като „небинарна“, т.е. непринадлежаща еднозначно нито към мъжки, нито към женски пол, като това е доста сходно с андрогинността на героинята й. Ето защо не е трудно да четем романа като автофикционален.

Целенасочено невъзмутим и хладнокръвен е този роман. И все пак лично за мен той остана емоционално недостатъчно вглъбен, а повече разчитащ на сензацията, на дразнението. Книгата показва не движение, а затъване, не промяна, а насищане. И все пак ми се иска да вярвам, че надежда успява да си прокара път между редовете му:

"Чрез загубата откриваме себе си, ставаме такива, каквито сме в действителност: раними същества, голишарчета, които от време на време изпадат от гнездото си, надявайки се, че все някой ще ги вдигне."

"Пък и познавахме само полето, не и онова, което растеше вътре в нас".

"Смъртта няма семейство, затова всеки път търси ново тяло, в което да избяга от самотата. И когато жертвата ѝ легне под земята, продължава да търси другаде."