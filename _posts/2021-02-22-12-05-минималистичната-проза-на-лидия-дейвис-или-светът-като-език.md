---
layout: post
hidden: true
title: Минималистичната проза на Лидия Дейвис, или светът като език
subtitle: Лидия Дейвис е един от най-важните съвременни американски разказвачи
  на кратка проза, която все още не е преведена у нас
author: Antonia
image: /Uploads/collectedlydiadavis.jpg
category: bookreviews
category2: ""
tags:
  - Лидия Дейвис
  - разкази
  - рецензия
schedule: ""
---
Лидия Дейвис е един от най-важните съвременни американски разказвачи на кратка проза, която все още не е преведена у нас. Наскоро името й се появи единствено в атестация към българското издание на друга американска писателка - Лусия Бърлин, чиято гениалност беше преоткрита години след смъртта й благодарение на представителното издание "Наръчник за прислужници", преведено у нас от изд. "Кръг" под заглавието "Събота идва" (виж рецензия за сборника на Бърлин тук). 

Лидия Дейвис е родена в семейство на писатели и преподаватели, където езикът и литературата са задължителен обект на домашните разговори. Самата тя става преводач, преподавател и автор на множество сборници с кратки разкази и един роман. На нея американците дължат превода на Du côté de chez Swann, първата част от "По следите на изгубеното време" на Пруст. През 70-те Дейвид е омъжена в продължение на няколко години за писателя Пол Остър, с когото прекарват известно време във Франция, описано в някои от разказите й. Влияния върху нея могат да се открият от любимите й Кафка и Бекет, сравняват я с Бруно Шулц и Роберт Валзер, а Джонатан Франзен я нарича "по-краткият Пруст сред нас". 

Сборникът The Collected Stories of Lydia Davis, благодарение на който открих писателката, събира няколко нейни книги, от 1986 до 2007 г. Те я позиционират като един от съвременните майстори на свръхкратката, минималистична проза. Въпреки че разказите й варират от едно изречение до десетки страници, мнозинството от тях заемат средно по около страница и се разполагат някъде между поезията в проза, философията и художествената проза, но неизбежно носят аурата на експерименти. Експерименти най-често с езика и структурата - понякога с определени изрази или дори една единствена дума, но и с различни ситуации, проблеми, навици, възприятия и понятия.

Минимализмът на Дейвис присъства на различни нива: в краткостта на текстовете; в предимно безсюжетните й истории (дори по-дългите текстове са като набор от кратки вписвания, подобно на дневникови записки); в генеричността на героите (които са повече типове, отколкото индивидуалности, и рядко носят имена, а в повечето случай са просто "той", "тя", "бебето", "съпругът", "майката" и т.н.); в липсата на изградени сцени и диалози; в краищата (които често идват на един дъх и рязко и са по-скоро анти-кулминация)в лишения от всякакви украшения език (например описанията, където въобще ги има, не разчитат на прилагателни, каквито почти липсват у Дейвис) и от всякаква сантименталност тон (на моменти усещането е, че изкуствен интелект е писал текстовете). 

Този тон идва донякъде от квази-научния, журналистически, аналитичен подход на Дейвис, с който тя по-скоро предава безпристрастно факти, класифицира и прави изложения, отколкото разказва. Много от разказите звучат като логически упражнения и мисловни експерименти, други като притчи, като приказки, като социологически изследвания, като статии, като дневници, като обследване на проблем от всички страни, като афоризми, шеги, скоропоговорки, главоблъсканици, епиграми... 

В един от любимите ми разкази "We Miss You", например, Дейвис изследва 27 писма, писани от ученици до болно другарче. С привидно абсолютно равен и неемоционален тон, тя ги подлага на социологически анализ по различни параграфи и изследва езика им, за да направи изводи за ежедневието, бита и характера на децата, с педантизъм, с който се пише научна статия. Друг тип история е организирана като интервю с член на съдебно жури с въпроси и отговори, в които обаче въпросите липсват - и следователно трябва да бъдат дописани от въображението на читателя. Трети разказ е написан като урок по френски.  

Едно от най-забележимите неща в прозата на Дейвис е нейната игра с вербалното, с езика и граматиката. Примери са разказа “Letter to a Funeral Parlor”, което е писмо до компанията, кремирала баща й, за да протестира срещу неологизма "cremains" (от кремиран и останки), или когато се чуди дали е правилно да се каже за баща й, че е жив, след като умира, както в "Grammar Questions". И в двата случая нейният педантичен, хладно-аналитичен тон прикрива дълбоко трагични преживявания - болестта и смъртта на баща й, емоция, която тлее още по-чувствително, бидейки потушавана от контрола и остротата на рациото.
Един от най-кратките "езикови" разкази е този:

“They Take Turns Using a Word They Like,”:

“It’s extraordinary,” says one woman.

“It is extraordinary,” says the other.

Сред най-дългите й разкази за човешки портрети и биографии. Като изложението на живота на двете много възрастни жени от "Helen and Vi: A Study in Health and Vitality", който звучи като подробно изследване на миналото и навиците им в търсене на причините за тяхното дълголетие. Или като биографиите на Мария Кюри и Филип Лорд Ройстън, в които стегнато са адаптирани исторически източници. Най-кратката автобиография е на Самюел Джонсън: "Заглавие: Samuel Johnson is Indignant", текст: "that Scotland has so few trees.") За Кафка пък тя пише цял отделен разказ, който разказва за опита му да покани на вечеря любимата си Милена. 

\==

![](/Uploads/lydia_davis.jpg)

\==

Въпреки че прозата й е далеч от автобиографична и изповедална, много от обстоятелствата и събитията в живота на Дейвис съвпадат със тези от страниците й: краят на първия й брак, престоят във Франция, преместванията в различни места и апартаменти, децата, работата, грижите около родителите й, смъртта на баща й, професорското битие и проблеми и др.  

Най-често историите обаче черпят от баналността на ежедневието, от повторяемостта на навиците и жалоните на човешкото поведение в различни разпознаваеми от всеки един от нас ситуации: изневяра, раздяла, желания, остаряване, смърт, самота, неврози, травми, слабости, проблеми с брака, децата, самоопределянето и т.н. По този начин разказите създават пейзажи на човешкото. Те обаче звучат  повече метафизично, отколкото тривиално. Повечето истории са интровертни, случват се в съзнанието на героя, в територията на "себе си", на идентичността. Въпреки това, както казва един критик: "светът винаги диша във врата на героите на Дейвис". 

Казват, че Дейвис пише за неща, които повечето автори биха подминали в избора си на материал, но им придава особено, донякъде мрачно, обаяние. Тя никога не казва повече от необходимото, дори когато ви се струва, че е многословна. Клинични изследвания наподобяват разказите й, в които всяка дума е нужна, премерена, на място. Дейвис инспектира реалността, създавайки насторения, които често се доближават до чувството ни за алиенация и предстоене пред абсурда. Многото повторенията и педантичността на изложението изграждат почти трансов ритъм на прозата й, който тя не изпуска до края.

Мнозина препоръчват Дейвис да не се чете наведнъж и сравняват това с препиването с алкохол. Напълно съгласна съм, че книгата й трябва да е на нощното ви шкафче и към нея да посягате спорадично, на глътки, както към речник или енциклопедия, каквото усещане носи този сборник. Речник на човешките състояния, тревоги, особености, навици, в който описанията са дадени с особен, подмолен хумор, който граничи с абсурдисткото и притежава интелектуална игривост, и остра наблюдателност.